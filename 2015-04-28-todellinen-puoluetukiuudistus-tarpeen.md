---
title: "Todellinen puoluetukiuudistus tarpeen"
date: "2015-04-28"
datetime: "2015-04-28 05:33:43"
tags: ["demokratia", "mielipidekirjoitukset", "puoluetuki", "vaaliraha", ]
category: ["mielipidekirjoitukset", ]
link: "http://miikahamynen.fi/2015/04/28/todellinen-puoluetukiuudistus-tarpeen/"
status: "publish"
coverImageId: ""
---

_Mielipidekirjoitus, [julkaistu Keskisuomalaisessa 28.4.2015](http://www.ksml.fi/mielipide/mielipidekirjoitukset/puoluetuki-pitaa-uudistaa-kokonaan/2034151)_

Menneellä viikolla uutisoitiin, että oikeusministeriön työryhmä esittää puoluetuen jakamista myös muille kuin eduskuntapuolueille. Kyseessä olisi tärkeä uudistus demokratian näkökulmasta. Tällä hetkellä puoluetuki myönnetään kansanedustajien määrän mukaan, mikä paisuttaa vain jo eduskunnassa istuvien ryhmien toiminta- ja tiedotusbudjetteja. Jopa ETYJ on kritisoinut tätä järjestelmää.

Valitettavasti uudistuksessa ehdotettu tuen saamisen edellytys, 2 % vaaleissa saaduista äänistä, johtaa siihen, että tukea jaettaisiin myös jatkossa pelkästään kansanedustajia saaneille puolueille. Käytännössä lähes kaikki ryhmät, jotka ovat saavuttaneet kyseisen kannatuksen, ovat myös nousseet eduskuntaan. Monta kertaa sinne on päästy jo huomattavasti pienemmällä äänimäärällä.

Tasapuolisempi uudistus olisi [piraattipuolueen alulle laittama](http://reilumpi.puoluetuki.fi/), eduskunnan lähetekeskustelun läpikäynyt ja kannatusta kaikista eduskuntaryhmistä saanut lakialoite, jossa puoluetuki ulotettaisiin kaikkiin puolueisiin, jotka ovat saaneet edellisissä eduskuntavaaleissa yli 5000 ääntä. Tämä todellinen järjestelmän uudistus nostaisi tuen piiriin useita ryhmiä, joille eduskuntapaikka on jäänyt haaveeksi osittain resurssien pienuuden takia.

Toivoa sopii, että vastavalittu eduskunta huomaa työryhmän ehdotuksen puutteet ja päätyy kannattamaan tasapuolisempaa ja demokraattisempaa uudistusta puoluetukeen.

Miika Hämynen Puheenjohtaja Keski-Suomen Piraatit
