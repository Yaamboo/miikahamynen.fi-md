---
title: "Kilpailua Jyväskylän paikallisliikenteessä"
date: "2012-08-23"
datetime: "2012-08-23 04:53:25"
tags: "[joukkoliikenne, jyvaskylan-liikenne, kilpailutus]"
category: "[joukkoliikenne]"
link: "http://miikahamynen.fi/2012/08/23/kilpailua-jyvaskylan-paikallisliikenteessa/"
status: "publish"
coverImageId: "404"
---

Jyväskylän Liikenne on nähtävästi [luopunut bussilinjasta 13](http://www.ksml.fi/uutiset/kotimaa/paikallisbussiinkin-tulee-nyt-halpalippuja-jyvaskylassa/1237390) (Jyväskylän keskusta - Muurame), ja sen liikennöinti siirtyy halpalipuistaan tutuksi tulleelle Onnibusille (liikennöitsijänä toimii Tilausajot Mennään Bussilla Oy). Onnibus tarjoaa bussimatkoja houkuttelevasti kahden euron kertalipulla. Hinnanmuutos on oikeansuuntainen, kun vertaa Jyväskylän Liikenteen yli kolmen euron hintaisiin lippuihin.

Tilanteessa ei ole sinällään mitään uutta. Vuonna 2010 [Mennään Bussilla sai myös saman linjan ajettavakseen](http://jlf.fi/f16/45-jyvaskylan-paikallisliikenne/index12.html#post89128) kilpailutuksen seurauksena. Ongelmana oli vain se, että linjaa ei tuolloin näkynyt Jyväskylän Liikenteen aikatauluissa eikä kartoissa, eivätkä samat liput käyneet eri busseihin. [Mennään Bussilla syytti talven aikana Jyväskylän Liikennettä](http://www3.jkl.fi/paatokset/karltk/2010/14121630.0/frmtxt425.htm) epäreilusta kilpailusta ja aikataulujen rukkaamisesta. Vuoden jälkeen kokeilu loppui. Myös nyt [Jyväskylän Liikenteen aikatauluissa](http://www.jyvaskylanliikenne.fi/aikataulut/paikallisliikenne/15510-13-kauppatori-myllyjaervi-saukkola-muurame-talvi-2012-2013-) näkyvät vain ko. yrityksen ajamat vuorot, ja [Mennään Bussilla tarjoaa omansa](http://www.mennaanbussilla.fi/). Tiedä sitten ajaako Jyväskylän Liikenne enää edes vuorojaan, kun uutisessa puhutaan sen "luopuneen reitistä". Veikkaisin, että yritys on luopunut ainoastaan niistä vuoroista, jotka ELY-keskus ostaa, mutta... Ei näin.

Tavoitteenani on, että Jyväskylän Liikenteen yksinoikeussopimuksen päättyessä 2014 Jyväskylän joukkoliikennepalvelut kilpailutettaisiin kuten monissa muissakin kunnissa (Helsingin seutu, Tampere, Joensuu nyt tulevat ensimmäisenä mieleen). Useampi yrittäjä ottaisi kunnallisen (seudullisen) joukkoliikennesuunnittelijan reittejä ajaakseen, ne näkyisivät kaikki aikataulukirjassa ja niihin kävisivät samat liput. Nykyisellään kaupungille suositeltu monopoliaseman kilpailuttaminen on hölmöä: se ei kannusta kehittämään palveluja ja suosii suuria yrittäjiä, jotka ovat ainoita, joilla on resursseja toteuttaa kokonaisen kaupungin bussiliikenne.

_Kuva: [CC-BY-SA Antti Leppänen](http://commons.wikimedia.org/wiki/File:Jyväskylän_Liikenne_Volvo_B10L.jpg)_
