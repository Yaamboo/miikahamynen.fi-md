---
title: "68 äänen hinta"
date: "2017-04-15"
datetime: "2017-04-15 07:58:56"
tags: "[kampanjointi, kuntavaalit, vaaliraha]"
category: "[kampanjointi]"
link: "http://miikahamynen.fi/2017/04/15/68-aanen-hinta/"
status: "publish"
coverImageId: "2109"
---

Tarkastuslaskenta ei tuonut muutosta vaalitulokseeni, joten voin nyt tuulettaa [68 äänen saalistani](http://tulospalvelu.vaalit.fi/KV-2017/fi/ehdkutulos_179.html).

Eduskuntavaaleissa 2015 sain Jyväskylässä 153 ääntä. Pyörittelin numeroita ja totesin, että vaikka ottaisin äänestysprosentin laskun huomioon, sain nyt vain 44 % eduskuntavaalien äänistä. Syitä tähän lienevät listan pidentyminen, Arton vahva kampanja ja Jonnan puolueen puheenjohtajana saama näkyvyys.

Haluan alla kertoa, mihin käytin näissä vaaleissa rahaa.

## Sähköinen mainonta on edullista...

Pienillä budjeteilla pelatessa ei liene yllätys, että suuri osa piraateista haluaa panostaa vaalikoneiden täyttämiseen ja hinta-laatusuhteeltaan edullisiin markkinointikeinoihin. Hain ilmaista näkyvyyttä jo vaalien välillä [kirjoittamalla mielipidekirjoituksia](/category/aktivismi/mielipidekirjoitukset/) ja lähempänä vaaleja täyttämällä vaalikoneita.

Omat verkkosivut ovat toki myös lähes ilmaiset. Rakensin sivun, jolla [kerroin tavoitteistani kuntavaaleissa](http://miikahamynen.fi/kuntavaalit-2017/). Olen jo aiemminkin erottautunut muista piraattiehdokkaista liikennepolitiikkaan keskittymisellä, joten valitsin Jyväskylän joukkoliikenteen kampanjakärjekseni. Kirjoitin alkuvuodesta [asiaan liittyvän katsauksen](http://miikahamynen.fi/2017/01/30/joukkoliikenne-nelja-vuotta-myohemmin/).

Olin päättänyt jo etukäteen budjetikseni noin 500 euroa. Aiempien kokemusten perusteella päätin näissä vaaleissa panostaa erityisesti hakukonemainontaan. Tein mainokset niin Googlen Adwords- kuin Microsoftin Bing Ads -palveluihin. Molemmat kampanjat alkoivat suurin piirtein samaan aikaan (14.3.2017) ja päättyivät vaalipäivään (9.4.2017). Adwordsiin laitoin ensin päiväbudjetiksi 10 euroa ja nostin sen 20 euroon 26.3. Bingissä käytin päiväbudjettina 10 euroa. Adwordsissa näytin neljää eri mainosta, joista yksi oli yleinen ja kolme muuta kohdennetumpia avainsanojen mukaan. Bingiin laitoin vain yleismainoksen.

Kokemukseni perusteella Adwords antaa huomattavasti enemmän näyttöjä ja klikkauksia kuin Bing Ads. Tämä kertoo Suomen hakukonemarkkinoiden keskittymisestä pitkälti Googlen varaan:

Adwords

Bing Ads

Näyttökerrat

18335

762

Klikkaukset

845

23

Klikkausprosentti

4,61 %

3,02 %

Hinta/klikkaus

0,47 e

0,14 e

Kokonaiskustannus

400,70 e

3,26 e

Osa klikkauksista ei tosin ollut kovin laadukkaita, sillä huomasin huolestuttavan ilmiön, jossa ihmiset klikkaavat Googlen ensimmäistä hakutulosta lukematta ja hahmottamatta ollenkaan, mihin sitä kautta päätyy. Tämä näkyi vahvasti joukkoliikenneaiheisen mainosryhmän yhteydessä. Sivultani jopa haettiin aikatauluja ([Jyväskylän nuorimman valtuutetun](https://www.facebook.com/asikainen/) lisäksi)!

\[caption id="attachment\_2099" align="aligncenter" width="529"\][![Blogissani käytettyjä hakusanoja: Aika taulut, Ajat, Hyvinkää, Jämsänkoski jämsä, Keljo keskusta](http://miikahamynen.fi/wp-content/uploads/2017/04/Kuvakaappaus-2017-04-15-09-29-44.png)](http://miikahamynen.fi/wp-content/uploads/2017/04/Kuvakaappaus-2017-04-15-09-29-44.png) Jämsänkosken ja Jämsän välistä en edes mielestäni puhunut...\[/caption\]

En tehnyt Facebook-markkinointia, koska minulla ei ole omaa poliitikkoprofiilia. En ole kokenut sitä vielä tarpeelliseksi, koska kirjoitan someen melko vähän muutenkin omaa tavaraa. Se johtuu luultavasti luonteestani: olen enemmän tiedon analysoija kuin sen tuottaja. Se näkyy myös sivustoni kirjoitusten pituudessa. Pohdin mainonnan tekemistä [KS-piraattien tilin](https://www.facebook.com/KSPiraatit/) kautta, mutta en kampanjan muiden kiireiden keskellä ehtinyt sitä tehdä.

## ... fyysinen mainonta on työlästä

[![Kuva vaaliflyereistä.](http://miikahamynen.fi/wp-content/uploads/2017/04/mainospino_kuntavaalit_2017.jpg)](http://miikahamynen.fi/wp-content/uploads/2017/04/mainospino_kuntavaalit_2017.jpg)Tilasin 2500 flyeriä pohjautuen samaan ulkoasuun, mikä minulla oli käytössä kuntavaaleissa 2012. Tilasin ne [Print24](https://print24.com/fi-fi/)\-palvelusta, jota olemme käyttäneet ennenkin. Kyseessä on edullinen sähköinen painotalo (lappusten hinta tällä kertaa 112,25 e). Näitä flyereitä laputettiinkin sitten postilaatikoihin ja -luukkuihin sekä toki kävelykadun vaalikadulla.

Paperimainoksissa on se vika, ettei niiden konversionseurantaa oikein pysty tekemään ilman erillistä url-osoitetta. [Mainonnan teho perustuu pitkälti toistoon](https://en.wikipedia.org/wiki/Effective_frequency), ja tämän takia mainosyhtiöt haluavat seurata ihmisten liikkeitä Internetissä.

Periaatteeni tekevätkin mainostamisesta hiukan hankalaa; käytän sivustokäyntien analysointiin Piwikiä, joka ei vuoda tietoja ulkopuolisille. En seuraa sivullani kävijöitä muualla Internetissä, vaikka se olisikin periaatteessa mahdollista. Parhaat tulokset markkinoinnille saisi kuitenkin sillä, että kohdentaisi viestintää juuri niille ihmisille, jotka ovat jo mainoksia nähneet. Hankalia kysymyksiä!

## Läpinäkyvyys periaatteena

Täytin [vaalirahoituksen ennakkoilmoituksen](http://miikahamynen.fi/wp-content/uploads/2017/04/ennakkoilmoitus_kuntavaalit_2017.pdf) tänäkin vuonna hyvissä ajoin, kuten [kaikki muutkin piraatit](https://piraattipuolue.fi/2017/03/24/kaikki-piraattipuolueen-ehdokkaat-ovat-tayttaneet-vaalirahoituksen-ennakkoilmoituksen/). Haluamme edistää läpinäkyvyyttä kaikilla julkishallinnon tasoilla, ja näytämme siinä esimerkkiä tätä kautta. Oma ennakkoilmoitukseni ei loppujen lopuksi aivan tullut pitäneeksi kutiaan, mutta suuntaa se kuitenkin antoi.

Rahoitin kampanjani tällä kertaa kokonaan itse.
