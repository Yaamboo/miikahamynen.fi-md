---
title: "Salailu ei luo uskoa päättäjiin"
date: "2012-08-19"
datetime: "2012-08-19 07:24:44"
tags: "[avoin-hallinto, mielipidekirjoitukset]"
category: "[avoin-hallinto, mielipidekirjoitukset]"
link: "http://miikahamynen.fi/2012/08/19/salailu-ei-luo-uskoa-paattajiin/"
status: "publish"
coverImageId: ""
---

_Mielipidekirjoitus, [julkaistu Keskisuomalaisessa 26.8.](http://www.ksml.fi/mielipide/mielipidekirjoitukset/salailu-ei-luo-uskoa-paattajiin/1238002)_

Keskisuomalaisessa 18.8. esiteltiin kaupungin salaista säästölistaa, jonka myötä sosiaali- ja terveyspalveluista oltaisiin leikkaamassa kymmentä miljoonaa euroa. Säästöt voivat olla tarpeellisia ja perusteltuja, mutta niiden hoitaminen salassa ei lisää perustelujen uskottavuutta. Päätösten ja niiden valmistelun takana pitää uskaltaa seistä. Onko salailu esimakua kaupunkimme tulevasta linjasta?

Piraattipuolueen yksi kantava teema on hallinnon avoimuus. On totta, ettei kaikkia asioita voi avata julkiseksi, mutta kun kyseessä on jokaista kaupungin asukasta koskettava asia, ei salailusta hyödy kukaan. Olemme Jyväskylässä onnekkaita, kun päätöksentekoelinten esityslistat ja pöytäkirjat ovat helposti saatavilla Internetissä. Haluamme kuitenkin edistää entisestään kansalaisten vaikuttamismahdollisuuksia ja avata viimeisiä suljettuja ovia. Ei voi olla niin, että keskeneräisistä asioista ei saa olla mitään mieltä. Asukkaiden mielipiteen kuuleminen jo valmistelutyön varhaisissa vaiheissa tukee valmistelutyötä, lisää avoimuutta sekä sitouttaa asukkaita kotikuntansa kehittämiseen.

Arto Lampila, Piraattipuolueen puoluesihteeri Miika Hämynen Tuomo Kalliokoski

Kirjoittajat ovat Piraattipuolueen kunnallisvaaliehdokkaita.
