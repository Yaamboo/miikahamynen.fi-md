---
title: "Muutamia ajatuksia Belgiasta"
date: "2008-09-30"
datetime: "2008-09-30 03:38:48"
tags: ["vaihto", ]
category: ["vaihto", ]
link: "http://miikahamynen.fi/2008/09/30/muutamia-ajatuksia-belgiasta/"
status: "publish"
coverImageId: "897"
---

Nyt kun olen oleskellut kuukauden tässä kauniissa ja mielenkiintoisessa (tai jossain sellaisessa) maassa, voi olla hyvä hetki kertoa muutamia käytännön eroja joita olen täällä Liègessä huomannut verrattuna elämääni kotomaassani Suomessa.

Ensimmäinen eroavaisuus iski silmään jo nuorisohostellissa: Liègeläinen [ikkunasysteemi](http://www.ouvertures.com/fenetre_pvc_oscillo_battant.htm) (_fenêtre oscillo-battante_) ei ole ihan sitä mihin Suomessa on tottunut. Ikkunan saa kallistettua auki tuuletusta varten siten, että yläosa on avoinna, tai sitten avattua kokonaan ns. "perinteiseen ovityyliin". Hetki meni tajutessa systeemin erikoisuudet, ja myöskin ihmetellessä että suurin osa ikkunoista tosiaan on tuollaisia, mutta toisaalta, jos kaupungissa sataa hyvin usein, idea on hyvinkin järkeenkäypä.

Kaupassakäyntikin eroaa vähän siitä mihin on tottunut: esineet eivät ole täysin samassa järjestyksessä kuin mitä olettaisi, ja osa hedelmistä ja vihanneksista pitää punnita, osaa ei tarvitse. Turhaa muovia ja muita pakkausteknisiä välineitä tosin näkee ihan liikaa... Kassat ovat samanlaisia kuin naapurimaa Ranskassa, eli yksi ihminen maksaa ja pakkaa kerrallaan. Tästä johtuen kassajonot ovat usein pitkiä ja kaupoissa on ainakin kaksinkertainen määrä kassoja verrattuna suomalaisiin kauppoihin. Tietyllä tapaa on hyvä, että kontakti kassahenkilön ja asiakkaan välillä säilyy (ainakaan tähän mennessä en ole törmännyt töykeyksiin kassajonoissa, koputan puuta), mutta ei se jonottaminen hirveää herkkuakaan ole. Plussa- ynnä muut pistejärjestelmät jylläävät täälläkin.

Viimeisenä pointtina puhun vähän jätehuollosta. Tänään oli minun vuoroni kantaa roskat kadulle kommuunistamme; tiistai on roskienkeruupäivä. Lajittelua suoritetaan täälläkin, tosin ei ihan samaan tapaan kuin Suomessa. Siniseen jätesäkkiin saa tunkaista muovipullot, metallipurkit ja pahvipurkit, pahvit litistetään isomman pahvilaatikon sisään, keltaiseen jätesäkkiin laitetaan yleisroskat - ja biojätteet, joilla ei ole täällä erikoista asemaa. Jotkut kuulemma pitävät omia kompostejaan, mutta julkista biojätehuoltoa ei ole. Lasipurnukat ja -pullot pudotellaan erillisiin keräys"kupliin", joita näkee siellä sun täällä kaduilla kävellessä. Värillinen ja väritön lasi lajitellaan eri kupliin. Lisäksi on erillisiä isojen roskien keräyspäiviä (esim. tuhoutuneet sohvat) ja ongelmajätekeräyksiä. Joillain alueilla roskat viedään keskitetyille keräyspisteille kuten Suomessa, mutta koska asun keskusta-alueella, jätesäkit kasataan viimeistään keräyspäivän aamuna (yleensä aattona) kadulle piristämään ihmisten elämää :) Ja tosiaan, jätesäkit ovat tietyn standardin mukaisia eikä niitä saa käsittääkseni kuin kaupasta pyytämällä.

Että sellaisia huomioita ensimmäiseltä kuukaudelta. Torstai-aamuna lähden käymään Suomessa viikonloppureissulla, blogi siis hiljennee ensi viikon alkuun asti, jolloin päässen kertomaan hauskoja anekdootteja matkastani.
