---
title: "Telttakeskusteluja osa 1: \"Puolueen nimi pitäisi vaihtaa\""
date: "2016-08-19"
datetime: "2016-08-19 05:06:48"
tags: ["kampanjointi", "piraattipuolue", "telttakeskusteluja", ]
category: ["kampanjointi", ]
link: "http://miikahamynen.fi/2016/08/19/telttakeskusteluja-osa-1-puolueen-nimi-pitaisi-vaihtaa/"
status: "publish"
coverImageId: "847"
---

_Tämä kirjoitus aloittaa sarjan, jossa pohdin laajemmin keskusteluja, joita pääsen käymään kadulla piraattiteltalla (tai vaikka ilmankin sitä). Löydät halutessasi [kaikki kirjoitukset telttakeskusteluja-avainsanan alta](/tag/telttakeskusteluja/)._

> Teidän puolueella on vain yksi ongelma: nimi.

Tämä toteamus toistuu melko usein. Jos englanti taipuu, kannustan lukemaan suoraan Ruotsin piraattipuolueen perustaja Rickard Falkvingen [tiivistelmän siitä, miksi puolue on sen niminen kuin onkaan](http://falkvinge.net/2011/02/20/why-the-name-pirate-party/):

- Ruotsissa kulttuurin jakaminen ja vertaisverkkojen käyttö räjähti käsiin 2000-luvun taitteessa, jolloin perustettiin _Antipiratbyrån_, Ruotsin tekijänoikeuksien valvontajärjestö.
- Avoimen kulttuurin aktivistit perustivat vastavoimaksi järjestön nimeltä _Piratbyrån_. Heitä voimme kiittää mm. _The Pirate Bayn_ perustamisesta.
- Tavoitteena oli kääntää _piraatti_\-sanan merkitys positiiviseksi, suorastaan progressiiviseksi. Piraatit ajavat tulevaisuutta, jossa yhteiskunta, tieto, taide ja kulttuuri ovat vapaita ja avoimia.
- Kun Ruotsin tekijänoikeuslainsäädäntöä uudistettiin, oli aika perustaa myös _Piratpartiet_ - ensimmäinen piraattipuolue. Puolue täytyi perustaa, jotta voisi vaikuttaa suoraan myös lainsäädäntöön.

Piratpartiet [viettää muuten 10-vuotisjuhliaan](http://crowdfunding.piratpartiet.se/?v=f003c44deab6) 27.8.2016 Tukholmassa.

Mutta onko nimi todella ongelma? Nimi on iskevä ja herättää saman tien keskustelua. Se kertoo saman tien jotain siitä, mikä on piraattien tavoite. Kysyn usein, mikä olisi parempi nimi:

- _Tietoyhteiskuntapuoluetta_ [kokeiltiin jo ennen piraatteja](https://fi.wikipedia.org/wiki/Tietoyhteiskuntapuolue), mutta se ei saanut edes kannattajakortteja kasaan.
- _Liberaalipuolue_ [on nyt viety jo kahteen kertaan](http://yle.fi/uutiset/viskipuolue_muuttaa_nimensa_sittenkin__sanaan_liberaali_ei_voi_saada_yksinoikeutta/8978656) ja yhdistyy ihmisten mielissä kyllä enemmän talous- kuin arvoliberaaliuteen.

Nimikeskustelussa täytyy muistaa myös se, että olemme osa kansainvälistä piraattiliikettä. Nimen vaihtamiselle pitäisi siis olla suuria syitä. Samalla nimellä on saatu valittua mm. [europarlamentaarikkoja](http://www.csmonitor.com/World/Passcode/2016/0806/The-political-iconoclast-at-the-center-of-Europe-s-tech-policy-debate) ja [kunnanvaltuutettuja](https://torrentfreak.com/pirates-become-biggest-political-party-in-local-czech-election-141015/) sekä [johdetaan tällä hetkellä valtakunnallisia galluppeja Islannissa](http://yle.fi/uutiset/kyselyt_piraattipuolue_saattaa_muodostaa_islannin_seuraavan_hallituksen/9092861). Ei nimi miestä – saatika puoluetta – pahenna.

Uusia nimiä saa toki ehdottaa myös tämän blogauksen kommenteissa! Halutessasi voit myös lukea, [miksi olen itse valinnut piraattipuolueen](http://miikahamynen.fi/2015/04/10/miksi-piraattipuolue/).
