---
title: "Ei ole täydellistä tapaa tuottaa energiaa"
date: "2016-04-26"
datetime: "2016-04-26 04:31:08"
tags: ["energiantuotanto", "fossiiliset-polttoaineet", "ilmastonmuutos", "mielipidekirjoitukset", "ydinvoima", ]
category: ["mielipidekirjoitukset", ]
link: "http://miikahamynen.fi/2016/04/26/ei-ole-taydellista-tapaa-tuottaa-energiaa/"
status: "publish"
coverImageId: "748"
---

_Mielipidekirjoitus, [julkaistu Keskisuomalaisessa 26.4.2016](http://www.ksml.fi/mielipide/mielipidekirjoitus/Ei-ole-täydellistä-tapaa-tuottaa-energiaa/761729). Kuva: [CC-BY-SA Tiia Monto](https://commons.wikimedia.org/wiki/File:Rauhalahti_Power_Plant.jpg). Rauhalahdessa palaa atomi lähinnä puun tai muun biomassan muodossa._

Keskisuomalainen muisti viime viikolla Tshernobylin tragediaa muutamalla ydinvoima-artikkelilla. Jo Tshernobyliä ennen Three Mile Island ja sen jälkeen Fukushima ovat vaikuttaneet siihen, miten suhtaudumme ydinvoimaan samaan tapaan kuin lento-onnettomuudet muovaavat näkemyksiämme kulkumuotojen turvallisuudesta.

Ydinvoiman koetut ongelmat ovat johtaneet siihen, että joissain maissa voimaloita on alettu ajaa alas ennenaikaisesti. Samalla on päädytty ympäristön kannalta huonompaan vaihtoehtoon, kun ydinenergiaa on korvattu monin paikoin fossiilisilla polttoaineilla. Näistä valinnoista syntyvillä kasvihuonepäästöillä on valtava vaikutus ihmisten terveyteen ja ilmastonmuutokseen.

[![IMG_20160426_071230_edit](/uploads/2016/04/IMG_20160426_071230_edit-400x400.jpg)](/uploads/2016/04/IMG_20160426_071230_edit.jpg)Riskitöntä ja turvallista keinoa tuottaa energiaa ei ikävä kyllä ole. Hiilen- ja öljynpolton seurauksina kuolee maailmanlaajuisesti vuosittain satojatuhansia ihmisiä. Myös muut kuin fossiiliset polttoaineet ovat ongelmallisia: Vesivoima peittää suuria alueita alleen ja patojen murtumiset johtavat tuhoisiin seurauksiin. Tuulivoima voi olla vaarallista muuttolinnuille ja aiheuttaa äänihaittoja. Aurinkopaneeleissakin on ympäristölle haitallisia ainesosia.

Ydinvoimasta pitää tehdä nykyistä turvallisempaa ja päästöttömämpää. Voimalat, jotka käyttävät polttoaineenaan toriumia vähentäisivät ydinjätteen jälkikäsittelyyn liittyviä ongelmia. Pienemmät voimalatyypit, jotka voitaisiin tyyppihyväksyttää, auttasivat korvaamaan fossiilisia polttavia voimaloita nopeammalla aikataululla ja vähemmällä byrokratialla. Pidemmällä aikavälillä nykyisistä suurista fissiovoimaloista pitää siirtyä fuusiovoimaan.

Ydinvoima ei tee autuaaksi siinä missä muutkaan energiantuotantomuodot. Se on kuitenkin ympäristölle vähiten haitallinen tapa edetä, jos haluamme edelleen kuluttaa ja tuottaa energiaa suuressa mittakaavassa. Ihmisten energiankulutuksella kun ei tunnu olevan rajoja.
