---
title: "Game Over"
date: "2009-02-05"
datetime: "2009-02-05 10:27:06"
tags: "[vaihto]"
category: "[vaihto]"
link: "http://miikahamynen.fi/2009/02/05/game-over/"
status: "publish"
coverImageId: "897"
---

Vaihtoni keskeytyy. Tein tiistaina (3.2.) päätöksen, jonka minun olisi pitänyt tehdä jo paljon aikaisemmin... Palaan 25.2. Suomeen.

Miksi näin?

Yleensä, kun pääsee ottamaan etäisyyttä omaan elämäänsä, ajatuksia alkaa syntyä, ja niin tapahtui nytkin. Viime syksynä havahduin siihen todellisuuteen, että elämäni on tähän mennessä koostunut lähinnä opiskelusta. Ranskalaisen systeemin mukaisesti menin "kouluun" jo 3-vuotiaana (syksyllä 1989), josta alkaa kohta olla 20 vuotta aikaa... Sen jälkeen olen lähinnä käyttänyt aikani koulunkäyntiin, laiskotteluun, opiskeluun, laiskotteluun ja puurtamiseen. Ainoana poikkeuksena oli "lukuvuosi" 2005-2006, jonka vietin tuolla niin kuuluisalla Valtion Poikaleirillä, mutta muuten opiskelu (tai sen puute) on käytännössä rytmittänyt elämiseni. Halusin muutosta, mutta niin pitkään kun olisin Belgiassa, en pystyisi tekemään mitään.

Harkitsin monta kertaa, pitäisikö jättää vaihtokevät väliin, ja palata Suomeen, mutta loppujen lopuksi jäin tänne jatkamaan tenttien jälkeen - eikä opiskelumotivaationi palannut. Tiistaina sitten vihdoin kaikki palaset loksahtivat kohdalleen (vai pitäisikö sanoa oikeastaan "palapeli räsähti sirpaleiksi"). En aio mennä julkisesti yksityiskohtiin.

Keskiviikko-aamuna ilmoitin asiasta Jyväskylään ja varasin lentolipun. Kävin Erasmus-toimistossa täyttämässä poistumispaperit ja hankkimassa vaihtotodistuksen. Kävin ilmoittamassa asiasta laitoksen koordinaattorille. Sain tietää, että minun pitäisi ilmoittaa tentaattoreille koordinaattorini nimi, että hän voisi lähettää kurssitietoni Suomeen. Hoidin sähköpostilla asioita ja juttelin vuokraisäntäni ja -emäntäni kanssa. Peruin opintotuen loppukeväältä ja aloin suunnitella vaihtoehtoista toimintaa...

Vielä pitää sulkea pankkitili, käydä ilmoittautumassa maastapoistujaksi ja Delhaizen plussapistetilikin pistää kiinni ;)
