---
title: "3. matkapäivä"
date: "2008-08-24"
datetime: "2008-08-24 05:35:21"
tags: "[vaihto]"
category: "[vaihto]"
link: "http://miikahamynen.fi/2008/08/24/3-matkapaiva/"
status: "publish"
coverImageId: "897"
---

[![](http://miikahamynen.fi/wp-content/uploads/2008/08/thumb.otsikko3.jpg "thumb.otsikko")](http://miikahamynen.fi/2008/08/24/3-matkapaiva/thumb-otsikko-28/)

(Lisätty Brysselissä, en jaksanut vääntää Kölnissä wlanin kanssa)

Yllä näkymä Station Hostelin ikkunasta Kölnissä - edelleen hyvin rautatieläheinen sijainti :)

Pitikin eilen kehuskella ettei ongelmia ole ollut :D Tänään päivä alkoi hyvin, mutta sateisesti. Heräsin seitsemältä ja kävin syömässä hostellin makoisan aamiaisen, jonka jälkeen pakkasin tavarani ja siirryin kohti rautatieasemaa. Aamulla paljastui myös, että nukkumatoverini oli suomalainen; tyypillistä.

Vaikka olinkin ajoissa asemalla, en kiirehtinyt heti ensimmäiseen mahdolliseen junaan kohti Fredericiaa, vaan laskeuduin laiturille juuri kun se lähti. Puolustuksekseni on tosin todettava, etten ollut tietoinen junan Fredericia-yhteensopivuudesta ennen kuin laiturilla. Soitin puhelun tämäniltaiselle hostellille Kölniin, ja varmistin näin yöpaikan. Vähän ennen kuin kello 9:31 junan piti saapua Odensen aseman laiturille 5, soi kuulutus josta sain selvää juuri sen verran, että tajusin junan olevan 20 minuuttia myöhässä. Kun ko. intercity sitten 9:50 saapui, oli selvää etten ehtisi Fredericiassa jatkoyhteydelleni Padborgiin.

Fredericiassa suuntasin nokkani kohti lipunmyynti/infotiskiä, kuten moni muukin samassa junassa ollut... Aikatauluni oli viivästyvä kahdella tunnilla, eli seuraava juna Padborgiin lähtisi vasta 12:19. Noh, eipä siinä, eipä tuollaisesta jaksa hirveästi stressata, varsinkin kun mielestäni tuollaiset kommellukset kuuluvat pelin henkeen. Hampuritutustuminen jäisi siis väliin, mutta pääsisinpä ainakin katsastamaan Frederician - joka yllätti minut täysin. Kaupungin keskusta on edelleen vallihaudan ympäröimä, ja vanhat talot piristävät katujen reunuksia. Kuten Odensessakin, Frederician keskustassa on kävelykatualue, jossa kaupungin merelliseen luonteeseen liittyen oli paljon vesitaideteoksia. Tyytyväisenä suuntasin takaisin asemalle ja jatkoin Padborgin suuntaan.

Padborgissa vaihdettiin junaa ahtaasta ja tunnelmallisesta tanskalaismallista Deutsche Bahnin moderniin, mutta tyylittömään taajamajunaan. Kaiken lisäksi samassa vaunuosastossa on jotain ADHD-tapauksia... Väsähdin kuvien ottamiseen näillä main, osaksi koska ikkuna oli täynnä pisaroita, osaksi koska näkymät toistivat itseään aika paljon.

Ja juuri kun luulin ettei tilanne voisi pahemmaksi muuttua, Deutsche Bahn rysäytti junan Hampurissa täysin väärälle asemalle (Altona keskusrautatieaseman sijasta). Aikaa vaihtoon Kölnin-junaan oli noin 35 minuuttia. No, otin tilanteen rennosti ja heti ensimmäisenä syöksyin ostamaan ruokaa (nälkä oli täysin ilman suuntaa = suunnaton). Ostin sämpylän, keksejä ja limsaa ja liikahdin kohti infopistettä josta sain tietää ettei Altonasta lähtisi tänään yhtään junaa kohti Kölniä. Mikäpäs siinä sitten, kohti metroa (S-Bahn) ja sassiin. Etsiessäni oikeaa laituria rautatieaseman juna ehti jo mennä, ja seuraavaan olisi 8 minuuttia... Söin paineessa sämpylää laiturilla, kun monet muutkin tuntuivat olevan ongelmissa samasta syystä kuin minä. Metro saapui, ajoi asemalle, etsin lähtevien junien taulun - ylimpänä intercity jonka olisi pitänyt lähteä noin 10 minuuttia sitten, listattuna lähteväksi raiteelta 14... 10 minuuttia myöhässä!

Syöksyin Hampurin keskusrautatieaseman läpi kovalla kiireellä ja ehdin portaisiin juuri kun juna pysähtyi laiturille. Seikkailu ei suinkaan päättynyt siihen: päätin nopeasti vaan nousta junaan, etsisin istumapaikan jälkikäteen. Tyypillisesti juna oli täpötäynnä, ja päätinkin istahtaa lattialle vaunuosaston päähän... Noin tunnin istumisen jälkeen sain onneksi penkin takapuoleni alle, Kölniin asti istuminen lattialla olisi varmasti vaatinut veronsa. Päädyin pariinkin otteeseen vielä vaihtamaan paikkaa saman vaunun sisällä, mutta lopulta väsyneenä rantauduin Kölnin rautatieasemalle 21:10 ja kirjauduin hostelliin sisään heti kun löysin sen noin viidentoista minuutin kuluttua.

Nyt pää tyynyyn, en saanut konetta heti nettiin joten lyönen tavarat julkiseen jakoon huomisaamuna. Niin, ja tuo Kölnin tuomiokirkko on kyllä jotain aivan käsittämättömän massiivista :D

\[gallery ids="956,957,958,959,960,961,962,963,964,965,966,967,968,969,970,971,972,974,975,976,977,978,979,980,981,982,983"\]
