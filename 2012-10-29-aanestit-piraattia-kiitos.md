---
title: "Äänestit piraattia - kiitos!"
date: "2012-10-29"
datetime: "2012-10-29 12:01:48"
tags: ["kampanjointi", "kiitos", "kuntavaalit", "vaalitulos", ]
category: ["kampanjointi", ]
link: "http://miikahamynen.fi/2012/10/29/aanestit-piraattia-kiitos/"
status: "publish"
coverImageId: ""
---

\[caption id="attachment\_569" align="alignright" width="266"\][![](/uploads/2012/10/miika_osoittaa_itseaan-266x400.jpg "miika_osoittaa_itseaan")](/uploads/2012/10/miika_osoittaa_itseaan.jpg) Kampanja käynnissä.\[/caption\]

Kuntavaalit 2012 on nyt käyty, ja tulokset ovat selvillä. Piraattipuolue ei valitettavasti yltänyt yhteenkään valtuustopaikkaan - lähimmäksi pääsi [Tampereella puheenjohtajamme Harri Kivistö](http://vaalit.yle.fi/tulospalvelu/2012/kuntavaalit/kunnat/tampere_ehdokkaat_vertauslukujarjestyksessa_7_837.html). Itse ylsin 68 äänellä [listamme kolmanneksi](http://vaalit.yle.fi/tulospalvelu/2012/kuntavaalit/kunnat/jyvaskyla_ehdokkaat_vertauslukujarjestyksessa_13_179.html) Arto Lampilan (124) ja Tuomo Kalliokosken (71) taakse. Miksi sitten ennakkoon lähes varmalta vaikuttaneet valtuustopaikat jäivät saavuttamatta? Yritän avata muutamaa mahdollista selitystä.

**Äänestysprosentti jäi alhaiseksi.** Jyväskylässä keskimäärin 55,1:een ja joillain alueilla jopa sen alle (Kuokkala 42,8 %) jäänyt äänestysinto kertoo siitä, että kuntalaiset eivät joko halua tai usko pystyvänsä vaikuttamaan – tai sitten siitä, että kunnan asioiden koetaan olevan hyvin. Jälkimmäinen näkökulma pitää varmasti paikkaansa jonkin verran, mutta poliitikkojen täytyy ottaa huomioon myös se ihmisryhmä, joka ei osallistu politiikkaan äänestämällä. Järjestöt, yritykset ja muut ryhmittymät tarvitaan mukaan päätöksentekoon. Vaikutusmahdollisuuksia pitää tarjota aktiivisesti myös vaalien välillä.

**Näkymättömyys ja suora haukkuminen mediassa.** Keskisuomalainen julkaisi [vain yhden](http://miikahamynen.fi/2012/08/19/salailu-ei-luo-uskoa-paattajiin/ "Salailu ei luo uskoa päättäjiin") vaalien alla sinne lähettämämme mielipidekirjoituksen, ja senkin jo elokuussa, kauan ennen aktiivisinta kampanjointiaikaa. Piraatit mainittiin korkeintaan sivulauseissa (esimerkiksi nuorisovaltuuston vaalipaneelin osalta), ja sivuutettiin täysin esimerkiksi vaalirahoituksen avoimuudesta keskustellessa (Vihreät oli sentään nostettu esiin). Lehden vaaliliitteeseen ohjelmastamme oli sentään poimittu muutama pointti. Television vaaliväittelyissä eduskunnan ulkopuoliset ryhmät leimattiin yhdeksi yhtenäiseksi "hörhölaumaksi" ja vielä eilenkin TV1:n lähetyksessä haluttiin kyseenalaistaa se vaikutus, mikä yhdellä valtuutetulla on (vinkki: lautakuntiinkaan ei pääse ilman valtuutettuja).

**Ehdokaslistan lyhyys.** Tavoitteenamme oli saada 15–20 ehdokasta, mutta valitettavasti jäimme yhdeksään. Lyhyeltä listalta on epätodennäköisempää löytää sopiva ehdokas kuin pitkältä. Laajempi lista tuo enemmän ääniä; vaikka ne hajautuisivat ehdokkaiden kesken, kokonaisuus ratkaisee.

**Se niistä vaaleista, miten tästä sitten eteenpäin?** Jyväskylän tasolla pitää toivoa tulevien säästöpäätösten olevan toimivia ja tavoitteidemme mukaisia. Meidän täytyy edistää tavoitteitamme myös valtuuston ja lautakuntien ulkopuolisena toimijana. Toivoa sopii, että valtuuston nuoret jäsenet (jotka taitavat olla yhden käden sormilla laskettavissa) pystyvät tuomaan esille myös nuorison näkökulmaa päätettäviin asioihin, ja että kovasti vaalien alla kaikkien suusta kuultu avoin ja läpinäkyvä päätöksenteko toteutuisi myös käytännössä.

Europarlamenttivaalit ovat seuraavat valtakunnalliset vaalit, ja ne järjestetään keväällä 2014. Piraattien ydinagendaa ajetaan etenkin EU-tasolla; meidän täytyy tuoda esille puolueohjelmamme ydinajatuksia, olla näkyvillä, ja saada nostetta muun Euroopan piraattipuolueiden kannatuksesta. Vaalit ovat ensimmäiset, joissa Piraattipuoluetta voi äänestää koko maassa.  Työmäärä tulee olemaan suuri, eli tarvitsemme lisää aktiiveja, etenkin muista Keski-Suomen kunnista. Mukaan kannattaa lähteä vaikka saman tien!
