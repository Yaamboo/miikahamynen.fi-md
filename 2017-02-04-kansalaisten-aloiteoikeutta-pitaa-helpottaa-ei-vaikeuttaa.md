---
title: "Kansalaisten aloiteoikeutta pitää helpottaa, ei vaikeuttaa"
date: "2017-02-04"
datetime: "2017-02-04 05:57:40"
tags: ["avoin-hallinto,kansalaisaloite,mielipidekirjoitukset,osallistuminen,vaikuttaminen", ]
category: ["avoin-hallinto,mielipidekirjoitukset", ]
link: "http://miikahamynen.fi/2017/02/04/kansalaisten-aloiteoikeutta-pitaa-helpottaa-ei-vaikeuttaa/"
status: "publish"
coverImageId: ""
---

_Mielipidekirjoitus, [julkaistu Keskisuomalaisessa 4.2.2017 otsikolla "Helpotusta kansalaisten aloiteoikeuteen"](http://www.ksml.fi/mielipide/mielipidekirjoitus/Helpotusta-kansalaisten-aloite-oikeuteen/923902)_

Keskisuomalaisessa 29.1.2017 Kristillisdemokraattien puheenjohtaja Sari Essayah haukkui kansalaisaloitelakia. Hän pitää lakia epäonnistuneena, koska hänen mukaansa 50 000 nimeä on helppo kerätä sähköisesti ja se johtaa huonosti valmisteltujen aloitteiden läpimenoon.

\[caption id="attachment\_1971" align="alignleft" width="300"\][![Keskisuomalaisen kansi 29.1.2017](http://miikahamynen.fi/wp-content/uploads/2017/01/kristilliset.jpg)](http://miikahamynen.fi/wp-content/uploads/2017/01/kristilliset.jpg) Keskisuomalaisen kansi 29.1.2017.\[/caption\]

Eduskuntaan saakka on kuitenkin tähän mennessä päässyt [vasta 15 kansalaisaloitetta](https://www.eduskunta.fi/FI/lakiensaataminen/kansalaisaloite/Sivut/default.aspx). Näistä suurin osa on ollut tarpeeksi hyvin pohjustettuja. Eduskuntakäsittelyssä niitä on silti haukuttu liian keskeneräisiksi. Joidenkin aloitteiden on taas koettu sitovan liikaa eduskunnan käsiä koska aloite on kirjattu valmiin lakitekstin muotoon. Nämä ovat lähinnä tekosyitä, sillä eduskunnalla on mahdollisuus (ja jopa velvollisuus) muokata ja työstää ongelmallista aloitetekstiä. On kohtuutonta vaatia aloitteiden laatijoilta syvällistä lainsäädäntöosaamista etenkin kun aidan toiseltakin puolelta tulee huonosti valmisteltuja lakiesityksiä.

Osallistumisen kirjoa pitäisikin laajentaa. Kansalaisaloitteen lisäksi pitäisi olla käytössä myös kansalaiskysymys: tietyn määrän nimiä keräämällä saisi vastauksen asiasta vastaavalta ministeriltä tai koko hallitukselta.

Kuntalaisaloitteeseen ei onneksi vaadita nykyisellään edes erillistä nimienkeruuta. Tulevaisuuden toimenpiteenä kunnan tasolla kuntalaiskysymyksen voisi osoittaa kunnanjohtajalle, -hallitukselle tai oikealle lautakunnalle. Kunnallisessa päätöksenteossa voidaan jo nyt ja pitäisi ehdottomasti käyttää ohjatusti kyselyjä ja kansalaisraateja sekä kokeilla osallistavaa budjetointia.

Äänestysinto laskee koko ajan ja ihmisten luottamus poliittiseen järjestelmään ja omiin vaikutusmahdollisuuksiin on vähissä. Ovi osallistavampaan päätöksentekoon on raollaan, ja olisikin syytä avata se kokonaan. Innostus yhteiseen päätöksentekoon kasvaa vain tarjoamalla todellisia vaikuttamismahdollisuuksia.
