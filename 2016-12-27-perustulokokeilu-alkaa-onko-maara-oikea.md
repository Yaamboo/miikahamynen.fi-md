---
title: "Perustulokokeilu alkaa, onko määrä oikea?"
date: "2016-12-27"
datetime: "2016-12-27 17:14:08"
tags: ["perustulo", "perustulo-2", "sosiaaliturva", ]
category: ["perustulo", ]
link: "http://miikahamynen.fi/2016/12/27/perustulokokeilu-alkaa-onko-maara-oikea/"
status: "publish"
coverImageId: "1928"
---

Pitkään odotettu [perustulokokeilu on alkamassa](http://www.kela.fi/perustulokokeilu-2017-2018) ja [ensimmäiset kirjeet lähtevät](http://www.aamulehti.fi/kotimaa/talla-viikolla-saat-tietaa-oletko-mukana-perustulokokeilussa-nain-se-toimii-24166555/) huomenna 28.12. joululahjana 2000 työttömälle Kelan asiakkaalle. Nyt kokeiltavassa mallissa on päädytty samansuuruiseen perustuloon, kuin mitä työttömälle maksettaisiin peruspäivärahaa nettona kuukaudessa (560 e/kk).

Monissa puheenvuoroissa on toivottu, että kun perustulo jonain päivänä otetaan käyttöön, sen määrä olisi vähintäänkin sama kuin nykyinen perusturvan minimitaso. Tämä vaatimus (johon myös me piraatit [olemme puolueohjelmassamme haksahtaneet](https://piraattipuolue.fi/politiikka/puolueohjelma/#perustulo)) ei olekaan helppo määritellä. Mikä on perusturva ja mitä se vähimmillään on?

## Perusturvan määrittelyä

Perusturvana pidettäneen minimimääräisiä toimeentulon turvaamiseen tarkoitettuja etuuksia. Tämän pohjalta listasin alle taulukkoon Kelan maksamia perusetuuksia. Näitä summia voi siis nähdä yksin asuva perheetön henkilö, jos hänellä ei ole muita tuloja. Määrät ovat [vuoden 2017 tasossa](http://www.kela.fi/documents/10180/2628102/Etuuksien+eurom%C3%A4%C3%A4ri%C3%A4+ja+tulorajoja+2017.pdf/a85cfc85-adfd-4656-a3b9-c8c82b188fc0) ja nettosummat laskin oletusveroprosentilla.

Etuus

e/pv brutto

e/kk brutto

e/kk netto

Perustoimeentulotuki

16,26

487,89

487,89

SVL-etuudet\*

23,73

593,25

474,60

Työmarkkinatuki

32,40

696,60

557,28

Nuoren kuntoutusraha

30,41

760,25

608,20\*\*

Takuueläke

760,26

760,26

_\* sairausvakuutuslain mukaiset etuudet, kuten sairauspäiväraha, vanhempainpäiväraha ja kuntoutusraha. \*\* nuoren kuntoutusrahan määrä eroaa vuonna 2017 muista SVL-etuuksista enkä ainakaan vielä tiedä siitä oletuksena tehtävää ennakonpidätystä: se saattaa olla siis muu kuin tässä käyttämäni 20 %._

Tarkkakatseisimmat huomaavat taulukossa lainsäädännön epäjohdonmukaisuuksia: päiväkohtaisen summan kerroin vaihtelee etuuksittain (perustoimeentulotuki 30, SVL-etuudet 25, työttömyysturva 21,5). Tämä johtuu siitä, että kuukauden aikana maksettavien päivien määrä vaihtelee (vastaavasti 7, 6 ja 5 päivää viikossa).

## Lisää valinnanvaraa

Halutaanko siis perustulon kanssa lähteä liikkeelle toimeentulotuen yksinasujan perusosasta? Vai työttömyysturvan nettomäärästä? Vai takuueläkkeestä? Yleisimmistä etuuksista voisi mainita myös kotihoidon tuen, jota yksinhuoltaja saisi yhdestä alle kolmevuotiaasta lapsesta (jälleen ilman muiden tulojen vaikutusta) 519,41 e/kk brutto (389,56 e/kk netto).

Mainittakoon myös opintotuki: opintorahan maksimimäärä on 1.8.2017 alkaen 250,28 e/kk brutto (225,25 e/kk netto). Opintorahan lisäksi opiskelija saa jatkossa 650 euron suuruisen lainantakauksen: erona muihin ihmisryhmiin [opiskelijan perustoimeentulo koostuu siis osittain lainasta](http://miikahamynen.fi/2016/03/17/opintotuki-sosiaalietuus-vai-investointi/).

Minimiturvan vaihtelu ei pääty etuuskohtaiseen vertailuun. Myös etuuksien sisällä on vaihtelua alkaen jo toimeentulotuen [perusosasta](http://www.kela.fi/toimeentulotuki-perusosan-maara). [Eläkkeissä](http://www.kela.fi/lapsikorotus) ja [työttömyysturvassa](http://www.kela.fi/tyomarkkinatuki_maara) on mukana lapsikorotus (joiden ehdot ja määrät toki eroavat toisistaan). Työmarkkinatuki [voi puolittua vanhemman luona asuessa](http://www.kela.fi/maara_vanhempien-tulot-vaikuttavat). Kotihoidon tuen [hoitolisään](http://www.kela.fi/kotihoidontuki-maara-ja-maksaminen) vaikuttavat perheenjäsenten tulot.

Vaihtoehtoja ja skaalaeroja siis riittää.

## Asumisen tuki ratkaisijana

Oli valinta mikä hyvänsä, [olen jo aiemminkin pohtinut](http://miikahamynen.fi/2016/08/26/telttakeskusteluja-osa-2-mika-on-piraattien-perustulomalli/), että kiinteänsuuruisen perustulon suurimmaksi haasteeksi nousevat paikkakunnittain vaihtelevat asumiskustannukset. Vaihtoehto valtakunnallisesti kiinteänsuuruiselle perustulolle on esimerkiksi Perustulohack-tapahtumassa ideoitu [elinkustannuslisä](http://perustulohack.fi/elinkustannuslisa/), jonka kautta perustulon määrä vaihtelisi paikkakunnittain asumismenojen mukaan. Se saattaa tosin sisältää vaaran järjestelmän kanssa pelaamisesta. Kotikuntansa tai osoitteensahan saa periaatteessa muuttaa mihin vain.

Perustulo voisi joka tapauksessa olla mielestäni jopa pienempi, jos minimitoimeentulolla elävien asumismenot katettaisiin erikseen. Lähtökohtana voisi puolestani olla vaikka perustoimeentulotuen taso.
