---
title: "Jyväskylän Liikenne betonoimassa asemaansa"
date: "2012-10-23"
datetime: "2012-10-23 10:19:39"
tags: ["avoin-hallinto,joukkoliikenne,joukkoliikennelautakunta,jyvaskylan-liikenne", ]
category: ["avoin-hallinto,joukkoliikenne", ]
link: "http://miikahamynen.fi/2012/10/23/jyvaskylan-liikenne-betonoimassa-asemaansa/"
status: "publish"
coverImageId: ""
---

Seuraavan [joukkoliikennelautakunnan kokouksen esityslista](http://www3.jkl.fi/paatokset/jlltk/2012/25101630.1/index.htm) tipahti äskettäin verkkoon. Kokouksessahan käsitellään mm. joukkoliikenteen tulevaisuuden linjastoa ja palvelutasotavoitteita, sekä sitä mallia, millä joukkoliikenne tulevaisuudessa järjestetään. Itsehän kannattaisin [dokumenteissa kuvattua bruttomallia](http://www3.jkl.fi/paatokset/jlltk/2012/25101630.1/frmtxt44.htm), jossa kaupunki vastaa liikenteen suunnittelusta ja kantaa riskin lipputuloista. Bruttomalli on käytössä Helsingin seudun lisäksi Turussa ja Tampereella.

Mielenkiintoisena yksityiskohtana on [esityslistan kohta 43](http://www3.jkl.fi/paatokset/jlltk/2012/25101630.1/frmtxt43.htm), "Jyväskylän Liikenne Oy:n reittiliikennelupahakemukset". Yritys on hakenut jatkoa olemassa olevalle sopimukselleen kesästä 2014 eteenpäin useille linjoille. Ongelmanahan tässä on se, että kaupunki ei ole vielä tehnyt päätöstä siitä, millä mallilla tulevat kilpailutukset tehdään, eikä myöskään sitä, missä muodossa ko. linjat ajetaan tulevaisuudessa. Jyväskylän Liikenteen hakemuksissa on useita linjoja, joihin on tulossa muutoksia samassa kokouksessa. Mikäli hakemukset hyväksyttäisiin, sementoitaisiin olemassaoleva tilanne ja palvelutaso niiden linjojen osalta myös vuoden 2014 jälkeiselle ajalle. Tämä ei liene tarkoituksenmukaista. Päätösesityksenä onkin "Reittiliikennelupahakemuksen käsittelyä siirretään ja päätös hakemuksesta tehdään sen jälkeen kun Jyväskylän seudun joukkoliikenteen järjestämistavasta on tehty lopullinen päätös."

Esityslistan positiivisena huomiona poimin tämän, josta itsekin olen valittanut: "Linjastoon on lisätty uusi kehäyhteys yhteysvälille Vaajakoski – Kuokkala – Keljo – Mustalampi. " [Kartassa](http://www.jyvaskyla.fi:8081/ktwebbin/dbisa.dll/ktwebscr/epjattn.htm?JLLTK+25%2e10%2e2012%2016%3a30%3a00+42+1) linja näkyy numerolla 44. Tämä on hieno asia, koska juuri noiden kohteiden välillä moni valitsee auton bussiyhteyksien olemattomuuden takia. Itse linjastosuunnitelmassa linjasta tosin todetaan, ettei se tule toimimaan itsekannattavasti. Tuossa kohtaa luultavasti lippujen hinnat tulevat vastaan. Myös muuta hienosäätöä on tehty alkuperäiseen esitykseen, kuten linjan 25K jatkaminen Palokan keskustaan saakka.

Vaikuttamisella voi selkeästi saada vieläkin jotain aikaiseksi!
