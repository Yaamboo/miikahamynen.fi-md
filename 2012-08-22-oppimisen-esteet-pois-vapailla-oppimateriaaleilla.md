---
title: "Oppimisen esteet pois vapailla oppimateriaaleilla"
date: "2012-08-22"
datetime: "2012-08-22 13:35:39"
tags: "[hackathon, koulutus, oppikirjamaraton, oppikirjat, vapaa-tieto]"
category: "[vapaa-tieto]"
link: "http://miikahamynen.fi/2012/08/22/oppimisen-esteet-pois-vapailla-oppimateriaaleilla/"
status: "publish"
coverImageId: "398"
---

![](http://miikahamynen.fi/wp-content/uploads/2012/08/500px-Equilateral_triangle.svg_-363x400.png "Equilateral triangle")Törmäsin eilen mielenkiintoiseen projektiin, [Oppikirjamaratoniin](https://www.facebook.com/oppikirjamaraton). Sen [ensimmäisessä vaiheessa](http://pastebin.com/sKKnRL19) osallistujat luovat lukion pitkän matematiikan ensimmäisen kurssin kirjan yhtenä ainoana viikonloppuna syyskuun lopussa. Kirja tulisi jakoon [CC-BY-lisenssillä](http://creativecommons.org/licenses/by/3.0/deed.fi), mikä tarkoittaa, että sitä voi kuka tahansa muokata ja kopioida, kunhan vaan muistaa mainita tekijät. Mikäli projekti onnistuu, ideaa tullaan luultavasti hyödyntämään myös jatkossa. Itsekin olen ollut kiinnostunut ajatuksesta luoda uusia, vapaita oppimissisältöjä etenkin kielten opetukseen.

Tämäntyylistä _hackathon_\-menetelmää (_hacker marathon_) on käytetty ohjelmoinnin ja pelien tekemisen yhteydessä jo pitkään. Ryhmä ihmisiä kokoontuu yhteen paikkaan päiväksi tai pariksi (usein viikonlopun ajaksi) ja tähtää kohti yhteistä päämäärää. Lopputuloksena saattaa olla [uusi peli](http://www.ludumdare.com/), [parannuksia verkkosivuille](https://www.mediawiki.org/wiki/MediaWiki_developer_meetings) tai [maailmaa mullistavia ideoita](http://www.quora.com/Facebook-Inc-company/Whats-the-history-of-the-Awesome-Button-that-eventually-became-the-Like-button-on-Facebook). Olen myös itse huomannut, että metodilla voi saada aikaiseksi vaikka mitä. Koodasimme esimerkiksi [GemWars-pelin](http://code.google.com/p/gem-wars/) Java-version suurelta osin yhden viikonlopun aikana.

Piraattipuolueen tavoitteena on kehittää koulutusta entistä avoimempaan suuntaan. Tavoitteenamme on, että julkisella rahoituksella tuotetut oppimateriaalit julkaistaan avoimella lisenssillä. Silloin niitä voi hyödyntää kuka tahansa ilman rahallista panosta sekä opetuksessa että oppimisessa. Tämä pätee erityisesti sähköisiin sisältöihin. Ilmaiset oppimateriaalit, kuten [Khan Academy](http://www.khanacademy.org/), auttavat jo nyt maailman köyhimpiin kuuluvia ihmisiä oppimaan. Tämä oikeus tulisi olla kenellä tahansa.
