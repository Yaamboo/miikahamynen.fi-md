---
title: "Kommentti ennen puoluekokousta 30.11.2019"
date: "2019-10-31"
datetime: "2019-10-31 18:30:12"
tags: "[aktivismi, piraattipuolue]"
category: "[aktivismi]"
link: "http://miikahamynen.fi/2019/10/31/kommentti-ennen-puoluekokousta-30-11-2019/"
status: "publish"
coverImageId: ""
---

_Julkaistu [Piraattipuolueen foorumilla 31.10.2019](https://foorumi.piraattipuolue.fi/viewtopic.php?p=2341#p2341)._

En ole osallistumassa 30.11.2019 pidettävään puoluekokoukseen. \[...\]

Mielestäni painostus, jota puoluehallitusta kohtaan on esitetty, on ollut kohtuutonta. Jotkut ovat halunneet nähdä yhdistymispuheissa salaliittoja. On ymmärrettävää, että puheenjohtajan käymät neuvottelut voidaan tulkita väärin. Etenkin ulkopuolisen on vaikeaa erottaa, milloin hän edustaa itseään ja milloin puhuu puoluemme äänellä.

Kuitenkin loppujen lopuksi vaikuttaisi siltä, että erilaisten liberaalien puolueiden liittoutumista on puuhattu vilpittömin aikein. Viestintä vaan on, jälleen kerran (Wiion lakien mukaisesti), epäonnistunut.

En kannata piraattipuolueen yhdistämistä geneerisen liberaalipuolueen alaisuuteen. Liberaalipuolueet eivät ole menneinä vuosikymmeninä menestyneet Suomessa, enkä usko sen asian muuttuvan myös tulevaisuudessa. Puolueellamme on hyvä, mutta edelleen varsin tuntematon brändi, jonka onnistunut toteutus valitettavasti edelleen antaa odottaa itseään.

Piraattiliikkeellä olisi mahdollisuuksia oikealla tavalla markkinoituna. Käytännössä näen pari eri mallia, joiden pohjalta voitaisiin suunnitella parempaa lopputulosta.

Ensimmäinen vaihtoehto on parantaa puolueen rahoitusta. Paremmalla taloudellisella tilanteella voidaan ylläpitää toimivaa puoluekoneistoa palkattuine työntekijöineen ja ostaa näkyvyyttä sanoman kirkastamiseksi. Näkyvyyden kasvaessa puolueeseen liittyisi tai sen aktiivien keskuudesta alkaisi erottua muutamia näkyviä hahmoja, joiden ympärille kampanjointia voisi rakentaa.

Taloudellisia resursseja ollaan yritetty kasvattaa menneinä vuosina laihoin tuloksin. Bitcoin-lahjoituksetkin saatetaan vielä menettää valtiolle.

Toinen vaihtoehto on puolueen reboottaus. Puoluekoneisto jätettäisiin pienempään rooliin. Puolueen ulkopuoliset aktivistit käynnistäisivät toimintaa tiettyjen ydinteemojen ("piracore") ympärille ruohonjuuritasosta käsin, hajautetusti ympäri maata. Kansanliikkeen kasvaessa puolue olisi luonnollinen kumppani asioiden eteenpäin viemisessä. Näkyviä toimijoita voitaisiin saada puolueen toimintaan näkyviin rooleihin.

Tämä on käytännössä malli, jolla Ruotsin (ja tietyssä mitassa myös Suomen) piraattipuolue on perustettu. Arvattavasti tämä vaatisi edelleen suurta työtä aktiiviporukalta edelleen ilman korvausta, mutta toisaalta työtä ei tarvitsisi tehdä puolueen, vaan tietyn teeman hyväksi.

Ratkaisuja ongelmiimme ei löydy pelkästään puoluehallitusta vaihtamalla. Toimintamme on tällä hetkellä aivan liikaa kaavoihin kangistunutta. Suosittelen valitsemaan kokouksessa mahdollisimman pienen, mutta toimintakykyisen puoluehallituksen, joiden jäsenillä ei ole muita vastuita tai velvollisuuksia puolueen toiminnassa. Ikävä kyllä pelkään, että tämmöisiä henkilöitä ei hirveän paljoa tule löytymään.

Jätän tässä vaiheessa valtakunnan puoluetoiminnan tauolle. Jatkan edelleen yhteydenpitoa Jyväskylän piraatteihin ja jatkan kunnallisessa luottamustoimessani. Henkilökohtaisesti minua jää varmasti pysyvästi harmittamaan, etten osannut tai ehtinyt auttaa piirijärjestöjä omassa toiminnassaan siinä vaiheessa, kun toimin puolueen järjestövastaavana. Toisaalta koen onnistuneeni Arton nostamisessa Jyväskylän kaupunginvaltuustoon.

On ollut mahtavaa tutustua moneen hienoon ihmiseen vuosien mittaan. Samoin mieltäni on lämmittänyt muilta saadut kiitokset ja luottamuksen osoitukset eri vaiheissa. Kiitos kaikille näistä kokemuksista!
