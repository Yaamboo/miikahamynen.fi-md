---
title: "Nuorten linkkimatkustus vapaammaksi, ei rajatummaksi"
date: "2015-05-16"
datetime: "2015-05-16 06:36:43"
tags: "[joukkoliikenne, jyvaskylan-liikenne, linkki, mielipidekirjoitukset, nuoriso]"
category: "[joukkoliikenne, mielipidekirjoitukset]"
link: "http://miikahamynen.fi/2015/05/16/nuorten-linkkimatkustus-vapaammaksi-ei-rajatummaksi/"
status: "publish"
coverImageId: ""
---

\[caption id="attachment\_704" align="alignright" width="400"\][![Jyväskylän_Liikenne_Scania_Omnilink_1](http://miikahamynen.fi/wp-content/uploads/2015/05/Jyväskylän_Liikenne_Scania_Omnilink_1-400x400.jpg)](http://miikahamynen.fi/wp-content/uploads/2015/05/Jyväskylän_Liikenne_Scania_Omnilink_1.jpg) Kuva: [CC-BY Antti Leppänen](http://commons.wikimedia.org/wiki/File:Jyväskylän_Liikenne_Scania_Omnilink_1.JPG?uselang=fi)\[/caption\]

_Mielipidekirjoitus, [julkaistu Keskisuomalaisessa 16.5.2015](http://www.ksml.fi/mielipide/mielipidekirjoitukset/nuorten-linkkimatkustus-vapaammaksi/2046824). Nostettu myös [päivän puheenaiheeksi](http://www.ksml.fi/uutiset/kotimaa/paivan-puheenaihe-nuoret-aina-ilmaiseksi-linja-autoon/2046866). Aiheesta on ilmeisesti olemassa myös [Caius Forsbergin valtuustoaloite](http://www.jyvaskyla.fi:8081/ktwebbin/ktproxy2.dll?doctype=1&docid=323031355c303231375c32343137333531382e504446&dalid=17.2.2015%2014:01:00:000&extension=pdf) ([esitelty valtuustossa 16.2.2015](http://www3.jkl.fi/paatokset/kv/2015/16021800.0/frmtxt35.htm))._

Jyväskylän kaupunki aikoo rajoittaa koululaisten matkakortilla bussissa matkustamista syksystä 2015 lähtien. Uudistusta perustellaan tasa-arvokysymyksillä, mutta sen käytännön vaikutukset ovat jääneet arvioimatta nuorten liikkumistapojen näkökulmasta.

Matkustusoikeuden rajaaminen tulee väistämättä lisäämään nuorten kuljettamista henkilöautoilla, mikä ei liene kaupungin tavoitteena. Osa nuorista saattaa toki valita joissain tilanteissa polkupyörän tai hypätä vähän vanhemman kaverin mopon tai mopoauton kyytiin. Haasteena ovat myös matkat, jotka jäävät kokonaan tekemättä, kun nuori jää mielummin kotiin. Vaikka lastenlipun käyttäjäryhmä laajeneekin kattamaan vielä 16-vuotiaatkin, halvempikaan lippu ei välttämättä kilpaile muiden vaihtoehtojen kanssa etenkään pidemmällä yhteysvälillä.

On totta, että asiassa on yhdenvertaisuuteen liittyviä ongelmia, ja siksi Jyväskylän tulisi ehdottomasti seurata ennemminkin Pieksämäen esimerkkiä. Siellä nuoret saavat matkustaa ilmaiseksi linja-autolla, mikä on moninkertaistanut joukkoliikenteen käyttäjämäärät. Nuoret pääsevät liikkumaan kouluun, harrastuksiin ja muihin menoihinsa vapaasti. Järjestelystä on ollut kunnalle myös taloudellista hyötyä, kun bussinkäyttöön tottuvat nuoret ovat valmiimpia käyttämään joukkoliikennettä myös jatkossa ja tilausajoja ei tarvitse käyttää niin usein.

Sivistyslautakunta ei toki päätä kuin omasta osuudestaan, mutta suosittelen kaupungin päättäjiä pohtimaan, mitkä muutoksen vaikutukset todellisuudessa ovat liikenneverkollemme ja nuorten liikkumismahdollisuuksiin.

Miika Hämynen Puheenjohtaja, Keski-Suomen Piraatit Jyväskylä
