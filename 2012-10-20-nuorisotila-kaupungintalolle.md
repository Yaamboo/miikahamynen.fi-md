---
title: "Nuorisotila kaupungintalolle"
date: "2012-10-20"
datetime: "2012-10-20 05:46:08"
tags: ["avoin-hallinto,kaupungintalo,nuoriso,nuorisotila,palvelut,toiveajattelu,vaikuttaminen", ]
category: ["avoin-hallinto,palvelut", ]
link: "http://miikahamynen.fi/2012/10/20/nuorisotila-kaupungintalolle/"
status: "publish"
coverImageId: ""
---

[![](http://miikahamynen.fi/wp-content/uploads/2012/10/kaupungintalo_pieni-400x300.jpg "kaupungintalo_pieni")](http://miikahamynen.fi/wp-content/uploads/2012/10/kaupungintalo_pieni.jpg)[Tänään avataan kuntavaalikatu](http://www3.jkl.fi/tapahtumat/tapahtuma.php?id=43939), eli puolueiden telttakylä, Jyväskylän kävelykadulle. Myös piraatit pyrkivät olemaan paikalla joka päivä, vähän vaihdellen porukkaa jaksamisen mukaan. Tervetuloa tutustumaan!

Jyväskylän [kaupungintalo on ollut remontissa](http://www.jyvaskyla.fi/hallinto/kaupungintalo) jo pari vuotta, ja sen pitäisi kohtapuoliin alkaa valmistua. Peruskorjauksen myötä toivotaan ratkaisua rakennuksen sisäilmaongelmiin. Saa nähdä, miten asiassa käy. Jälkiviisaana on hyvä todeta, että remontin yhteydessä olisi voinut ratkaista myös yhden toisen ongelman: Kirkkopuistosta, jossa nuoriso usein aikaansa viettää, tai sen lähialueilta, puuttuu nuorisotila. On totta, että lähistöllä toimii [Katulähetyksen Nuortentalo Katutaso](https://www.facebook.com/katutaso), mutta sinne on korttelin kävelymatka eikä se ole auki kuin alkuillasta.

Ydinkeskustassa sijaitsevan nuorisotilan puutetta on paikattu myös Veturitalleilla sijaitsevalla [Nuortentila Vaihteella](http://www.jyvaskyla.fi/nuoriso/veturitalli). Se on auki iltayhteentoista joka toisena perjantaina, mikä on jo lähempänä tarvetta. Kaupungintaloon remontin yhteydessä sijoitettu nuorisotila olisi voinut paikata niinä iltoina, kun Vaihde ei ole auki.

Kuvitelkaa, millä tavalla nuoriso suhtautuisi kaupunkiin, joka sen sijaan, että hätistelisi nuoria pois julkiselta paikalta, kutsuisi ne avoimesti kaupungintaloon? Nuoret voisivat viettää aikaa yhdessä, esittää toiveita ja parannusehdotuksia ja saada apua ongelmiinsa. Tilassa pitäisi olla mahdollisuus kommentoida valtuuston ja lautakuntien päätöksiä, etenkin niitä, jotka koskettavat nuoria. Palautetta pitäisi ottaa vastaan ja viedä eteenpäin. Näin nuorille syntyisi positiivinen kuva vaikuttamisen mahdollisuuksista. Kun vain 6 % alle 25-vuotiaista kokee, että voi vaikuttaa kuntansa asioihin, tämä ei olisi liikaa vaadittu.

Harmi vaan, ettei asiaa sisällytetty peruskorjaussuunnitelmaan.
