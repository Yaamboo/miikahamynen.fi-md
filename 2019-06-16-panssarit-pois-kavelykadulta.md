---
title: "Panssarit pois kävelykadulta!"
date: "2019-06-16"
datetime: "2019-06-16 13:42:01"
tags: ["kaupunkikuva", "kavelykatu", "mielipidekirjoitukset", "panssarimersu", "poliisi", ]
category: ["mielipidekirjoitukset", ]
link: "http://miikahamynen.fi/2019/06/16/panssarit-pois-kavelykadulta/"
status: "publish"
coverImageId: "2206"
---

_Mielipidekirjoitus yhdessä Jonna Purojärven kanssa,_ [_julkaistu Keskisuomalaisessa 16.6.2019_](https://www.ksml.fi/mielipide/mielipidekirjoitus/Panssarit-pois-k%C3%A4velykadulta/1391590)_._

[![](/uploads/2019/06/2019-06-16_ksml.jpg)](/uploads/2019/06/2019-06-16_ksml.jpg)

Keskisuomalainen uutisoi 9.6. kuinka poliisi aikoo jatkossa partioida Jyväskylän kävelykadun vilskettä panssarimersulla. Mukavaa keskustatunnelmaa häiritsee jo nyt usein poliisin pakettiauto, ja jatkossa jalankulkijan onkin varottava entistä massiivisempaa järkälettä. Miten turvallisuus lisääntyy, kun pelkoa luodaan jo poliisinkin puolelta?

Emme tarvitse viiden ja puolen tonnin painoista rumilusta tunteaksemme olomme turvallisemmaksi - päinvastoin. Kun auton ohjaamiseen tarvitaan kuorma-autokorttia, se ei kuulu ihmisjoukkoon kuin poikkeustilanteessa jo pelkästään turvallisuussyistä. Mersussa on luultavasti paljon enemmän kuolleita kulmia ja sitä kautta vaaranpaikkoja kuin nykyisissä Transportereissa.

Kaiken lisäksi lain mukaan kävelykadulla päämäärätön ajaminen moottoriajoneuvolla on kiellettyä. Poliisi on tietoisesti tulkinnut lakia kierosti jo vuosikaudet, perustellen sitä mm. tiedustelutoiminnalla tai tarpeella päästä lähtemään kiireellisesti seuraavalle tehtävälle. Tieliikennelakia tulisikin selkeyttää näiltä osin tai poliisin ottaa rehdisti itseään niskasta kiinni. Työtehtävien suunnittelu ei voi perustua siihen, että joka hetki on istuttava autossa.

Ihmisläheiselle, inhimilliselle, ihmisiä kohtaavalle poliisityölle on tilausta. Yhteisöllisyys ja turvallisuus ei lisäänny panssarilasin läpi katsomalla.

Miika Hämynen  
Jonna Purojärvi  
Jyväskylä
