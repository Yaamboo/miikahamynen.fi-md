---
title: "1 viikko Pariisissa"
date: "2008-09-02"
datetime: "2008-09-02 01:29:47"
tags: ["vaihto", ]
category: ["vaihto", ]
link: "http://miikahamynen.fi/2008/09/02/1-viikko-pariisissa/"
status: "publish"
coverImageId: "897"
---

Kuten sanoin, viime viikko oli unohtumaton monessakin mielessä. Jos jollekulle on jäänyt epäselväksi keski-euroopanmatkani todellinen syy, kyseessähän ei ollut pelkästään matka kohti tulevaa vaihto-opiskelukaupunkiani Liègeä (jossa kirjoitan tätä tekstiä tällä hetkellä), vaan elämysmatka Euroopan sydämeen ja rakkauden pääkaupunkiin Pariisiin tapaamaan rakasta tyttöystävääni Annikaa, joka siis kaupungin liepeillä olevassa Disneylandin huvipuistossa oli ollut töissä kesäkuun alusta lähtien. Kohtaaminen Pariisissa ei siis meille ollut mitenkään suunniteltu asia kuten monilla muilla pareilla, vaan olimme kaupungissa olosuhteiden pakosta - eipä siinä tosin ole valittamiseen aihetta.

Viikko alkoi tosiaan maanantain jälleennäkemisellä, jolloin kävimme hankkimassa minulle viikon Navigo Découverte -matkakortin, jolla pääsin ilmaiseksi kaikkiin joukkokuljetusvälineisiin. Ranskalaisella tehokkuudella kortin pystyi toki ostamaan vasta toiselta asemalta ja kolmannelta tiskiltä, mutta eipä siinä. Asuminen oli suunniteltu asuntolaan, jossa ei olisi saanut pitää vieraita yön yli, mutta... Ehken kerro enempää ;) Maanantain vietimme muuten kuulumisia vaihdellen ja juhlien 2½ kuukauden erossaolon päättymistä.

[![](http://miikahamynen.fi/wp-content/uploads/2008/09/IMG_0008-200x200.jpg "IMG_0008")](http://miikahamynen.fi/2008/09/02/1-viikko-pariisissa/img_0008/)Tiistaina syöksähdimme aamutuimaan Eurodisney-huvipuistoon, johon pääsimme Annikan työetuna ilmaiseksi sisään. Koska kumpikaan meistä ei ollut järin innostunut kieputtimista ja vemputtimista joita puisto tarjoaa, kävelimme vaan ympäriinsä etsiskellen tuttuja ja ihmetellen kapitalismin riemuvoittoa. Kumpikaan meistä ei ole myöskään suuri rahantuhlauksen/omistamisen ystävä, joten... Näimme jopa yhden tutun henkilön (Teija!) opastamassa pyörivällä plateformella eksyneitä E-maan turisteja kohti veneajelukierrosjuttua. Törmäsin myös yhteen nettituttuun (Damien!), jolta saimme "ilmaiset" (6 senttiä) jäätelöt. Itse puiston kierrettyämme siirryimme Walt Disney Studioiden puolelle, jossa en ollutkaan koskaan aiemmin käynyt (ko. aluetta ei vielä 9 vuotta sitten ollut kun Disneyllä kävin...). Annika kävi hakemassa backstagen työpaikkaruokalasta meille piknik-eväät, ja istahdimme hiljaisempaan nurkkaukseen syömään currykanavoileipiä ja juomaan hiilihapotettuja sokerijuomia. Kävimme myös parissa esityksessä (kuinka Disney-hahmo tehdään ja Cinémagique-katsaus elokuvan historiaan) sekä toinen meistä poseerasi Cherbourgin Sateenvarjojen alla. Puistosta ulostauduttuamme kävimme vilkaisemassa Disney Villagen kautta kävellen hotellialueen, ja kiersimme hiljaisehkoja polkuja pitkin hotellialueen vesistöjä. Palasimme kaupan kautta asuntolalle jossa väsyneenä päivästä nappasimme iltapalaa ja siirryimme unille.

[![](http://miikahamynen.fi/wp-content/uploads/2008/09/IMG_0034-200x200.jpg "IMG_0034")](http://miikahamynen.fi/2008/09/02/1-viikko-pariisissa/img_0034/)Keskiviikko olikin sitten Pariisipäivä. Ja koska olimme rakastavaisina Pariisissa, meidän piti toki käydä ainakin "niissä tietyissä" paikoissa joissa tulee käydä jos on rakastavaisena Pariisissa. Aloitimme tosin ajamalla RER-junalla Tähteen (Charles-de-Gaulle Étoile), jossa tsekkasimme Riemukaaren yksityiskohdat ihmetellen massaturisteja. Jatkoimme Puolustukseen (Défence), josta ostin mustat farkut, ja kävimme Ison Kaaren (Grande Arche) portailla syömässä piknikkiä (patonkia, chèvre-juustoa, suklaakeksejä, keltaista sokerijuomaa ja jääteetä, jota läheisen Starbucksin tyyppi kävi tarjoamassa ihmisille). Annika osti ruokailun jälkeen itselleen takin. Tämän jälkeen ajoimme metrolla Marttyyrimäkeen (Montmartre) ja kävelimme mäen päälle kirkon eteen katsomaan näköalaa. Jälleen kerran massaturistit tungeksivat väärissä paikoissa tukkien kulkuväylät, mutta selvisimme vihreälle ruohopläntille, josta oli hyvät näkymät Pariisin kaupunkiin... Jonkin aikaa istuskeltuamme ja nautittuamme toisiemme seurasta päätimme lähteä eteenpäin kohti Eiffeltornia (Tour Eiffel). Hyppäsimme metrosta ulos jo aiemmalla asemalla ja kävelimme Kansalliskokouksen (Assemblée Nationale) ja Epäkelpojen (Invalides) ohi kohti Marssipuistoa (Champ de Mars), pysähtyen välillä kauppaan ostamaan juotavaa... Mikä osoittautui vääräksi ajoitukseksi. Torniin ei nimittäin saa viedä juomapulloja "terrorismintorjunnan" nimissä (eli jotta ihmiset joutuisivat ostamaan riistohintaisia vesipulloja tornin ylemmistä kerroksista). Päätimme palata seuraavana päivänä ilman juotavaa, ja menimme hetkeksi istuskelemaan ja syömään eväitä viereisen vesilammikon äärelle. Seinen ranta kutsui meitä hetken kuluttua, ja kävelimme pitkät pätkät joenreunaa, kunnes tajusimme että meidän olisi parempi alkaa lähteä takaisin Marne-la-Vallée-Chessyä kohti, että pääsisimme vielä illaksi kotiin. Askeltemme kaikuessa Louvren tienoilla taivas oli muuttunut punaiseksi... Junatilanne oli huono, mutta hyppäsimme Torcyyn menevään junaan odottamaan MLV-Chessylle asti jatkavaa RERriä. Perillä Chessyssä pääsimme juoksemaan bussiin, joka oli juuri lähdössä kun allekirjoittaneen käsi löi oveen pakottaen kuskin pysäyttämään; tiukoille meni siis. Mutta hieno päivä oli.

[![](http://miikahamynen.fi/wp-content/uploads/2008/09/IMG_0024-200x200.jpg "IMG_0024")](http://miikahamynen.fi/2008/09/02/1-viikko-pariisissa/img_0024/)Torstaina kierähdimme jälleen herättyämme kohti Pariisia törmäten bussipysäkillä ranskanlukijaan (Vilma!), edellisen päivän kokemuksista viisastuamme ilman juotavaa Eiffel-torniin siirtyen. Ylhäältä näkymät olivat jälleen kerran hienot (kiipesimme 600 porrasta 2. kerrokseen ja saman verran taas alas)... Iltapäivällä valmistauduimme romanistibileisiin, johon loppujen lopuksi 6+1 Jyväskylän porukan hahmoa ilmestyikin (Marju, Vanamo, Kirsi, Päivi, Annika, Miika + yksi extra, eli Annikan suomalainen kämppis Tanja). Söimme Nutellalettuja kermavaahdolla, ja paljon muitakin hienoja reseptejä tuli testattua. Valitettavasti kyseessä oli molemmille meille vähän HS-päivä (Hors Service), ja emme aivan täysillä jaksaneet koko ajan.

Perjantaina Annikalla oli 2. viimeinen työpäivä, ja heräsin kämpästä yksinäni yhdeksän aikaan... Hoidin bloginpäivityksen (netti toimi kerrankin) ja pyykinpesun, hypäten 12 jälkeen bussiin/junaan kohti Pariisia. Ajattelin tutustua johonkin alueeseen jossa en aiemmin ollut käynyt, ja Luksus Kylässä:n puisto (Jardin de Luxembourg) kelpasi mainiosti. Puiston patsaskokoelma oli melkoinen, ja vehreys yllätti minutkin positiivisesti. Jatkoin matkaani Senaatin (Sénat) ohi Seinen suuntaan, ja kävelin Meidän-Rouvan (Notre-Dame) ohi, ärsyyntyen pian turistikasaumaan ja kulkien Jumalhotellin (Hotel Dieu) vierestä Hallien (Les Halles) kauppakeskuksen puistoon. Matkasin RER-junalla takaisin Euroopan Laaksoon (Val d'Europe) Annikaa vastaan kauppareissulle, ja bussailimme asuinpaikan lähilammikolle, jonka vehreys kutsui jälleen piknikille (patonkia, aamupalajuustoa, jotain muuta jota en muista). Ihmeteltyämme kaunista keinotekoista vesistöä jossa kaloilla on mikkihiirikorvat palasimme asuinalueellemme pakkaamaan...

[![](http://miikahamynen.fi/wp-content/uploads/2008/09/IMG_0020-200x200.jpg "IMG_0020")](http://miikahamynen.fi/2008/09/02/1-viikko-pariisissa/img_0020/)Lauantai oli Annikan viimeinen työpäivä ja samalla kämpänluovutuspäivä, ja käytin aamupäivän pakkaamiseen ja paikkojen siistintään. Kävin Chessyn asemalla selvittämässä sunnuntain junatilannetta, ja yllätys yllätys, juna johon yritin päästä oli täynnä. Sain lipun seuraavaan junaan, joka jälkikäteen ajatellen olikin huono valinta... Mutta ei se mitään. Annika ehti ensimmäiseen bussiin töistäpääsyn jälkeen, ajoimme asuntolalle jossa saimme selittää itsemme sisään (Annikan Disney-ID kun oli leikattu kahtia ja otettu pois töiden päättymisen merkiksi). Siistimme paikat, otimme tavarat kantoon, kämppä käytiin katsomassa läpi ja poistuimme kohti Nationilla sijaitsevaa Hotel Terminus Nationia. Hotellin löytäminen ei ollutkaan täysin itsestäänselvää, vaan kävelimme ensin väärästä uloskäynnistä ulos ja saimme kiertää ainakin puoli kilometriä, jonka jälkeen kävelimme oikean kadun ohi, ja loppujen lopuksi jouduimme kävelemään about kilometrin verran päästäksemme hotellin luo. Sisäänkirjauksen ja hienpoiston jälkeen hyppäsimme jälleen metroon juhlistamaan viimeistä iltaa kuinkas muutenkaan kuin piknikkaamalla... Hurautimme keskustaan, kävelimme Saint-Louisin saaren yli joen toiselle puolelle muiden ihmisten sekaan syömään eväitämme ja ihmettelemään illan kauneutta sekä massaturisteja kärpäsveneissään (bateaux-mouche) sekä ravintola-aluksissa. Totesimme ettei niillä voinut mitenkään olla yhtä kivaa kuin meillä... Illan syvetessä kävelimme pois Notre-Damen ohitse ja katselimme sillalta hetken Eiffeltornin valaistusta ennen metroutumista ja hotellistumista.

Sunnuntaina koitti lähtö. Poistuimme hotellista ja menimme matkan varrella sijaitsevalle Gare de Lyonille poistamaan ylimääräisen painon harteiltamme (9,50€) ja testasimme viereisen Viaducin korotetun kävelypuistikon. Kävimme Bastiljilla (Bastille) katsomassa Oopperan (Opéra) edustan ja ison tolpan, jonka jälkeen palasimme kaupan kautta asemalle. Hyppäsimme RERiin ja ajoimme Chessylle, ja naureskelimme matkan aikana viimeistä kertaa Isomölylle (Noisy-le-Grand), Luskolle (Le Luzard), Pyhän Jorman (sic) Busseille (Bussy-Saint-Georges) ja Lognesin hirviölle. Chessyn asemalta etsimme Annikan työkaverin Elisen, joka oli lähdössä samalle lennolle Annikan kanssa. Nurkkauduimme rauhalliseen paikkaan aseman ulkopuolelle, ja tytöt kävivät hakemassa takuuvuokransa takaisin rahakeskuksesta. Elise kävi vielä pyörähtämässä muualla istuessamme Annikan kanssa "vartioimassa tavaroita" ja jättämässä jäähyväisiä. Viiden aikaan olikin sitten separoitumisen hetki, ja kyynel tuli väkisinkin silmään kun käskin tyttöseni astumaan RER-portista sisään ja jäin yksin asemalle.

Tämän jälkeen iski junasäätöepisodi, eli en päässytkään Liègeen asti samana iltana, mutta eipä se mitään... Yövyin Brysselissä ja matkasin Liègeen maanantaina, kävin ilmoittautumassa yliopiston Erasmuskeskukseen ja tutustuin vähän kaupunkiin. Kämppää en ole vielä löytänyt, mutta yritän huomenna josko siinä onnistuisin paremmin. Saan opiskelukortin vasta osoitetta vastaan, joka tekee asioista haasteellista, ja monia muitakaan asioita en voi hoitaa ennen kuin saan osoitteen...

Mutta viime viikosta vielä: jälkikäteen ajatellen aika kului todella nopeasti ja koko ajan oli mahtava olo (sekä minulla että Annikalla). Yksi parhaista viikoista koskaan, täytyy sanoa... Paljon muutakin kerrottavaa olisi, kuten pienoismalli-Eiffeltornien salaisuudet ja pohdintaa Ranskan yhteiskunnasta, mutta tämän blogimerkinnän pituus alkaa olla jo sellainen, että ei tätä jaksa kukaan lukea yhdeltä istumalta. Tästä johtuen lopetan tarinan tähän, kysykää toki myöhemmin lisätietoja mikäli jotain tulee mieleen, ja katsokaa toki galleriasta viikon tapahtumat kuvina ;)

## 26.8.2008

\[gallery ids="1035,1036,1037,1038,1039,1040,1041,1042,1043,1044,1045,1046,1047,1048,1049,1050,1051,1052,1053,1054,1055,1056,1057,1058,1059"\]

## 27.8.2008

\[gallery ids="1060,1061,1062,1063,1064,1065,1066,1067,1068,1069,1070,1071,1072,1073,1074,1075,1076,1077,1078,1079"\]

## 28.8.2008

\[gallery ids="1080,1081,1082,1083,1084,1085,1086,1087,1088,1089,1090"\]

## 29.8.2008

\[gallery ids="1091,1092,1093,1094,1095,1096,1097,1098,1099,1100,1101"\]
