---
title: "Olit valitsemassa piraattia - kiitos!"
date: "2017-04-10"
datetime: "2017-04-10 12:15:11"
tags: "[kampanjointi, kiitos, kuntavaalit, vaalitulos]"
category: "[kampanjointi]"
link: "http://miikahamynen.fi/2017/04/10/olit-valitsemassa-piraattia-kiitos/"
status: "publish"
coverImageId: "2080"
---

_Näin kuntavaalituloksen selvittyä on perinteiseen tapaan aika käydä lyhyesti läpi onnistumisia ja haasteita kampanjan ajalta ja pikaista tuloskatsausta. Tulokset ovat vielä alustavia, tarkastuslaskennassa voi vielä tulla pieniä muutoksia äänimääriin._

Olen edelleen häkeltynyt eilisillasta: **piraateilla on nyt kaupunginvaltuutetut niin Jyväskylässä kuin Helsingissäkin**. Espoossakin paikka oli hyvin lähellä, mutta ainakin tässä vaiheessa pitää tyytyä varavaltuutettuihin.

## Myyräntyöllä tuloksia

Jyväskylässä kampanjointi alkoi oikeastaan [jo viime eduskuntavaalien jälkeen](http://miikahamynen.fi/2015/04/20/aanestit-jalleen-piraattia-kiitos/). Tuolloin katsoimme Keski-Suomen piirin kanssa suuntaviivoja, joiden perusteella lähdimme rakentamaan [yhtä tai kahta paikkaa](https://keskustelut.piraattipuolue.fi/keski-suomi/2017/02/28/piraateille-15-ehdokasta-jyvaskylaan/) Jyväskylään näihin vaaleihin. Tämä tarkoitti kovaa työtä: ensin kannattajakorttien keräämistä; säännöllisiä tapaamisia; näyttäytymisiä paikallistapahtumissa; [mielipidekirjoituksia](/category/aktivismi/mielipidekirjoitukset/)... Päädyinpä siinä rytäkässä [myös puoluehallitukseen](https://keskustelut.piraattipuolue.fi/keski-suomi/2016/06/11/piraattipuolueen-puheenjohtajaksi-jyvaskylalainen-jonna-purojarvi/) auttamaan myös puolueen valtakunnallisessa menestyksessä.

Jyväskylän ehdokasasettelu onnistui kohtalaisesti, sillä saimme 15 ehdokasta. Heidän lisäkseen vertauslukuja kasvattivat kanssamme vaaliliitossa olleen liberaalipuolueen neljä aktiivia. Ennakkoon tavoittelimme 20--30 hengen listaa; pettynyt ei kuitenkaan voi olla, sillä edellisissä kuntavaaleissa ehdokkaita oli 9. Lisäksi kaikilla puolueilla tuntui olevan vaikeuksia löytää ehdokkaita.

Vaaleja kohti mennessä tapahtumien tahti vain kiihtyi. Vastasin pitkälti paikallistoiminnan organisoimisesta, mikä näkyi kampanjoinnissani. Se kun jäi hyvin pitkälti vaalikoneiden, verkkomainonnan ja vaalikadulla näkymisen varaan samalla kun jaoin muille paneeliesiintymisiä tai soittelin kaupungille käytännön järjestelyistä. Paneelit myös tuntuivat osuvan turhan usein sellaisiin hetkiin, jolloin olin töissä. Kampanjoimme jämäkästi muiden pidempään toimineiden puolueiden rinnalla, olkoonkin, että se aiheutti paljon työtä osalle aktiiveista.

Vaaliohjelmiin ([valtakunnallinen](http://arkisto.piraattipuolue.fi/asiakirjat/vaaliohjelma_kuntavaalit_2017.pdf) ja [Jyväskylä](http://arkisto.piraattipuolue.fi/piirit/keski-suomi/kuntavaalit_2017/vaaliohjelma_kuntavaalit_2017_jyvaskyla.pdf)) olen pääosin tyytyväinen, olinhan itse kirjoittamassa niistä isoja osia. Tulevaisuutta ajatellen pitäisi muistaa nostaa esiin myös itsestäänselvyyksiä, kuten laadukas ja ilmainen koulutus, joka näissä vaaleissa vähän pääsi unohtumaan. Meidän täytyy myös jatkossa löytää enemmän ja enemmän konkretiaa palveluntuotantoon liittyviin kysymyksiin; pelkkä valinnanvapaus ei houkuta ihmisiä (etenkään tässä poliittisessa tilanteessa, jossa koko termi on hyvin latautunut).

Osoitimme myös aktiivisuudella esimerkkiä ja ehdokkaamme täyttivät vaalirahoituksen ennakkoilmoitukset ensimmäisinä [niin Jyväskylässä](https://keskustelut.piraattipuolue.fi/keski-suomi/2017/03/17/kaikki-piraattiehdokkaat-tehneet-vaalirahoituksen-ennakkoilmoitukset-jyvaskylassa/) kuin [muualla Suomessa](https://piraattipuolue.fi/2017/03/24/kaikki-piraattipuolueen-ehdokkaat-ovat-tayttaneet-vaalirahoituksen-ennakkoilmoituksen/).

## Numerot eivät valehtele

Piraattien oma äänimäärä **Jyväskylässä** oli 854 (1,4 %) siinä missä liberaalit keräsivät 153 ääntä (0,2 %). Ilman liittoa samoilla äänimäärillä olisimme jääneet täpärästi valtuuston ulkopuolelle. Vahvin kannatuksemme löytyi näissäkin vaaleissa Kuokkalasta (3,9 %). Hyvät äänisaaliit saimme myös Kortepohjasta (2,6 %), Harjun äänestysalueelta (2,5 %), Nisulasta ja Keltinmäestä (2,3 % kumpikin) sekä Ristikivestä (2,2 %).

Omalta osaltani vaalitulos oli huonompi kuin odotin. Sain 68 ääntä, joilla päädyin piraattien neljänneksi läpimenneen Arto Lampilan (191 ääntä) ja varaedustajien Jonna Purojärven (155) ja Joel Lehtosen (95) taakse. Vaaliliitossa ohitseni kiilasi myös kovan työn tehnyt liberaalien Joni Niskanen 70 äänellään.

Unelmat enemmästä kuin yhdestä valtuutetusta söi uskomaton vihreiden ponnahdus kaupungin suurimmaksi puolueeksi, joka sai vaalivalvojaisväen haukkomaan henkeään. Arvioimme, että monet potentiaaliset äänestäjät taisivat siis hypätä jälleen kerran toisen hevosen kyytiin.

\[caption id="attachment\_2082" align="aligncenter" width="600"\][![](http://miikahamynen.fi/wp-content/uploads/2017/04/Kuvakaappaus-2017-04-10-143741.png)](http://miikahamynen.fi/wp-content/uploads/2017/04/Kuvakaappaus-2017-04-10-143741.png) Jyväskylän vaalitulos [Ylen palvelussa](https://vaalit.yle.fi/tulospalvelu/kv2017/vaalipiiri/11/kunta/179).\[/caption\]

Toisen valtuutettumme saimme **Helsinkiin** (0,9 %), jossa Petrus Pennanen oli listansa ylivoimainen ykkönen 1364 äänellä (perässä piraateista Ville Hautakangas 145, Ilari Tuominen 113, Ahto Apajalahti 109 ääntä). Petruksen varavaltuutetut tulevatkin liberaalipuolueesta: Amos Ahola (556) ja Leo Bergman (278 ääntä).

**Espoossa** (0,7 %) piraattien valtuustopaikka oli äärimmäisen lähellä. Pitkin iltaa jännitimme kovaa työtä tehneen pitkän linjan piraattiaktiivi Janne Paalijärven ja liberaalipuolueen puheenjohtaja Juhani Kähärän taistoa, jossa paikka vaihtoi puoluetta parin äänen erolla samaan tahtiin kun äänestysalueiden laskennat päättyivät. Lopulta Kähärä vei voiton 338 äänen saaliilla saaden varavaltuutetuiksi piraattien Paalijärven (315) ja Pasi Lähteenmäen (182 ääntä).

Perinteisistä vahvoista kaupungeistamme harmitusta aiheuttivat **Tampere** ja **Turku**. [Puolueen suhteellinen kannatus (0,9 %) jopa laski Tampereella](http://www.tiinamalinen.fi/tyo-alkaa-kantaa-hedelmaa/) verrattuina edellisiin kuntavaaleihin (olkoonkin että ääniä tuli hitusen enemmän). Tampereella puolueella ei ollut vaaliliittoja. [Turussa paikallismedia jopa povasi meille paikkaa](http://varsinais-suomi.piraattipuolue.fi/2017/04/06/kuntavaalipaiva-lahestyy-valtuustoon-nousemista-jannitetaan-turussa/) ennen vaaleja, mutta se ei valitettavasti realisoitunut: piraattien (0,9 %) ja liberaalien vaaliliiton olisi pitänyt saada noin 500 ääntä toteutunutta enemmän.

## Kohti maakuntavaaleja

Tämä vaalituloshan tarkoittaa siis sitä, että Piraattipuolue on mukana myös alkuvuodesta 2018 järjestettävissä maakuntavaaleissa. Tein jossain vaiheessa pikaisia arvioita paikkamääristä eduskuntavaalien 2015 tuloksen pohjalta, ja ne olisivat antaneet maakuntavaltuutetun Uudellemaalle. Työ alkaa välittömästi ja näillä tuloksilla Uusimaa ja Keski-Suomi lienevät luonnollisia painopisteitämme. Olettaen siis että maakuntalainsäädäntö menee luonnoksen mukaisena eduskunnan läpi.

Työ läpinäkyvämmän ja osallistavamman päätöksenteon, ympäristöystävällisemmän kaupunkirakenteen ja monimuotoisen palvelutuotannon puolesta on vasta alkanut. Tule siis mukaan rakentamaan tulevaisuutta kanssamme!

> Olipa se ilta!
