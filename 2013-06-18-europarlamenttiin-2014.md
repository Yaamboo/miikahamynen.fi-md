---
title: "Europarlamenttiin 2014"
date: "2013-06-18"
datetime: "2013-06-18 11:59:45"
tags: "[avoin-hallinto, euroopan-unioni, eurovaalit, kampanjointi, tekijanoikeudet, vapaa-tieto, yksityisyys]"
category: "[avoin-hallinto, kampanjointi, tekijanoikeudet, vapaa-tieto, yksityisyys]"
link: "http://miikahamynen.fi/2013/06/18/europarlamenttiin-2014/"
status: "publish"
coverImageId: ""
---

\[caption id="attachment\_584" align="alignright" width="280"\][![Europarlamenttirakennus Brysselissä](http://miikahamynen.fi/wp-content/uploads/2013/06/IMG_0003_pieni-400x266.jpg)](http://miikahamynen.fi/wp-content/uploads/2013/06/IMG_0003_pieni.jpg) Tämän lähempänä europarlamenttia en ole vielä ollut.\[/caption\]

Piraattipuolue järjestää näinä päivinä jäsenäänestyksen eurovaaliehdokkaistaan ensi kevään vaaleja varten. Olen tavoittelemassa ehdokaspaikkaa [25 muun aktiivin](http://piraattipuolue.fi/eurovaalit-2014/) kanssa. Puolue voi asettaa yhteensä 20 ehdokasta vaaleihin.

Tällä hetkellä EU-parlamentissa istuu kaksi piraattimeppiä: [Christian Engström](https://christianengstrom.wordpress.com/) ja [Amelia Andersdotter](http://ameliaandersdotter.eu/), molemmat Ruotsista. Toiveissa on kolminkertaistaa tuo määrä mm. Saksan ja Suomen piraattipuolueiden avulla. Tämän kauden aikana piraattiedustajat ovat saaneet paljon aikaan: he olivat vahvasti mukana kaatamassa [ACTA-sopimusta](http://miikahamynen.fi/tag/acta/) ja estämässä [Internetin hallintovallan siirtymistä kansainväliselle televiestintäliitolle](http://www.circleid.com/posts/internet_to_itu_stay_away_from_my_network/). Lisäksi he ovat pyrkineet [edistämään sokeiden asemaa](http://christianengstrom.wordpress.com/category/informationspolitik/books-for-the-blind/) ja [ratkaisemaan ns. "orpoteosten" ongelmaa](http://falkvinge.net/2012/03/14/european-parliament-blocks-copyright-reform-with-113-voter-turnout/). Piraatit ovat pystyneet avaamaan suljettuja ovia ja tuomaan läpinäkyvyyttä päätöksentekoon, jota on aika ajoin [pyritty salailemaan mahdollisimman paljon](http://falkvinge.net/2012/01/26/eu-acta-chief-resigns-in-disgust-over-disrespect-at-citizens-next-steps/).

Piraattina myös omat tärkeimmät tavoitteeni liittyvät unionin toimielinten avoimuuden lisäämiseen sekä kansalaisten yksityisyyden suojan ja muiden perusoikeuksien vahvistamiseen. Vakoilupaljastusten myötä on käynyt ilmeiseksi, että vain EU-tason päätöksillä voidaan tarjota yrityksille mahdollisuuksia ja velvoitteita suojata kansalaisten yksityisyys myös Internetissä. Haluan myös, että EU-kansalaisille unioni näyttäytyisi muunakin kuin maatalousavustuksina: vahvana valtioliittona, jonka tehtävänä on suojata kansalaisiaan ja antaa heille mahdollisuuksia vapaaseen toimintaan. EU:n tasolla pitäisi päättää ainoastaan niistä asioista, joista on järkevä tehdä unionin laajuinen päätös; paikallisista yksityiskohdista pitäisi päästä sopuun mahdollisimman lähellä rivikansalaista olevassa elimessä. Ideoiden, ihmisten ja tavaroiden vapaa liikkuvuus on EU:lle elinehto. En vastusta euroa siinä missä bitcoiniakaan.

Tulevan parlamenttikauden aikana keskustelua tulevat varmasti kiihdyttämään mm. seuraavat aiheet:

- **Google Glass** ja muut kehittyneet älylaitteet [tulevat keräämään](http://www.guardian.co.uk/technology/2013/jun/03/google-glass-facial-recognition-ban) yhä sensitiivisempää ja reaaliaikaisempaa dataa ympäristöstään. Yrityksillä ja valtioilla on suuret intressit päästä käsiksi näihin tietoihin.
- **3D-tulostuksen** vallankumous antaa odottaa itseään, mutta laitteet kehittyvät koko ajan. Voiko muodon patentoida? Onko kuluttajalla oikeus tehdä [täydellinen kopio mistä tahansa esineestä](https://torrentfreak.com/the-pirate-bay-wants-you-to-really-download-a-car-120124/)?
- **Ohjelmisto-, geeni- ja lääkepatentit** [hidastavat yritysten kasvua](http://devsbuild.it/resources/type/article/five-employees-six-lawyers-problem-software-patents) ja [aiheuttavat turhaa kärsimystä ja kuolemaa](http://piraattipuolue.fi/laakepatentit).
- **Tekijänoikeudellisen suoja-ajan** [loputon kasvattaminen](http://yle.fi/uutiset/aanitteiden_tekijanoikeusuoja_pitenee_70_vuoteen/6687616).
- **EU-komission ja parlamentin suhde**; komission toiminnan läpinäkyvyyttä ja parlamentin valtaa tulisi kasvattaa.
- **Avoin data** ja sen [sovellutukset EU:n laajuisesti](http://publicdata.eu/): tietovarantojen avaaminen luo uusia työpaikkoja. Tätä onkin jo nyt edistetty vahvasti.

Omia vahvuuksiani parlamenttitoiminnassa:

- Englannin ja ranskan kielen taitoisena pystyn viestimään sujuvasti myös parlamentin "kakkoskielellä".
- Olen nopea oppimaan uusia asioita, sisäistän ja hahmotan suuriakin kokonaisuuksia.
- Pyrin esittämään asiani mahdollisimman selkeästi.
- Olen saavutettavissa monipuolisesti verkon ylitse (tämän sivuston lisäksi sähköpostitse, IRCissä, Twitterissä, Facebookissa, Google+:ssa ym.), enkä halua tyytyä yksipuoliseen viestintään.

_Mikäli olet Piraattipuolueen jäsen, sinulla on mahdollisuus antaa minulle ensiaskel kohti parlamenttia puolueen ehdokasäänestyksessä, joka järjestetään 19.–27.6.2013. Äänestysohjeistus tulee sinulle sähköpostitse. Ehdokkaat vahvistetaan puolueen kevätkokouksessa, joka järjestetään 6.–7.7.2013 Espoossa. Tutustu myös [muihin ehdolle pyrkiviin piraatteihin](http://piraattipuolue.fi/eurovaalit-2014/)!_
