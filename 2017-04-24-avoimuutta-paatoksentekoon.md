---
title: "Avoimuutta päätöksentekoon"
date: "2017-04-24"
datetime: "2017-04-24 17:00:23"
tags: "[avoimuus, avoin-hallinto, mielipidekirjoitukset]"
category: "[avoin-hallinto, mielipidekirjoitukset]"
link: "http://miikahamynen.fi/2017/04/24/avoimuutta-paatoksentekoon/"
status: "publish"
coverImageId: ""
---

_Mielipidekirjoitus yhdessä Arto Lampilan kanssa, [julkaistu Keskisuomalaisessa 24.4.2017](http://www.ksml.fi/mielipide/mielipidekirjoitus/Avoimuutta-p%C3%A4%C3%A4t%C3%B6ksentekoon/973323)._

Moni on varmasti miettinyt kuluneen viikon aikana, mitä tuleva valtuustokausi tuo Jyväskylässä tullessaan.

Toivathan kuntavaalit merkittäviä muutoksia Jyväskylän valtuuston valtasuhteisiin: vihreät ottivat haltuunsa Sdp:lle vuosikausia kuuluneen paikan kaupungin suurimpana puolueena.

Muutos avaa aina mahdollisuuksia, ja tällä kertaa meillä voisi olla mahdollisuus lisätä radikaalisti avoimuutta kaupungin päätöksenteossa. Sekä suuren vaalivoiton ottaneet vihreät, että uutena ryhmänä Jyväskylän valtuustoon nousseet piraatit ovat jo pitkään puhuneet päätöksenteon avoimuuden lisäämisestä.

Nyt voisi olla aika ryhtyä sanoista tekoihin, ja avata lautakuntien ja kaupunginhallituksen kokoukset sekä vaatia kaupungin enemmistöomisteisia yhtiöitä noudattamaan julkisuuslakia.

Julkisen sektorin omistamien yritysten toiminnan avoimuus on myös yksi lähivuosien isoja kysymyksiä – onhan niitä näillä näkymin soteuudistuksen jälkeen moninkertainen määrä nykyiseen verrattuna.
