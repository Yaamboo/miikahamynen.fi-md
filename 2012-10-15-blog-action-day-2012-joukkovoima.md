---
title: "Blog Action Day 2012: Joukkovoima"
date: "2012-10-15"
datetime: "2012-10-15 19:16:53"
tags: "[avoin-hallinto, bad12, blog-action-day, joukkovoima, powerofwe, vapaa-tieto]"
category: "[avoin-hallinto, vapaa-tieto]"
link: "http://miikahamynen.fi/2012/10/15/blog-action-day-2012-joukkovoima/"
status: "publish"
coverImageId: ""
---

Tänään 15.10. vietetään [vuotuista Blog Action Day'tä](http://blogactionday.org/). Jo kuudetta kertaa järjestetyn päivän tarkoituksena on kirjoittaa blogikirjoitus ennalta määrätystä aiheesta, ja tuhannet ihmiset ympäri maailmaa ovat tänäkin vuonna tarttuneet haasteeseen. Tämänvuotinen teema on _The Power of We_, eli vapaasti käännettynä _Joukkovoima_ - tai Väkivalta :)

Tietoyhteiskunnassa joukkovoima näkyy erityisesti sosiaalisen median kautta. Viime aikojen kotimaisista tapauksista muistanemme esimerkiksi Fazerin, joka joutui [pahoittelemaan kampanjaansa ja lupasi parantaa vastuullisuuttaan](http://www.hs.fi/kotimaa/Fazer+pahoittelee+kampanjaansa+ja+lupaa+parantaa+vastuullisuutta/a1305601890039) palauteryöpyn seurauksena. Joukkovoimaa käytettiin alkuvuodesta myös ACTAn vastaisessa kampanjassa. Yhteydenottojen määrä sai lopulta europarlamentin [hylkäämään sopimuksen](http://blogi.piraattipuolue.fi/2012/07/04/lehdistotiedote-acta-sopimus-kaatui-euroopan-parlamentissa/). Seurasin keväällä myös Senegalin presidentinvaaleja, joissa vaalivilppiä pyrittiin estämään joukkovoimalla [usean](http://www.sunu2012.sn/) [palvelun](http://samabaat.com/temoignage/) voimin.

Kuntavaalien yhteydessä moni puolue lupailee parempia vaikutusmahdollisuuksia oman kuntansa asioihin. Myös Piraattipuolueen yhtenä kantavana teemana, sekä puolueohjelmassa että kuntavaaliohjelmissa, on hallinnon avoimuuden ja kansalaisten vaikutusmahdollisuuksien lisääminen.

Suomessa tulkitaan salassapitosäädöksiä edelleen turhan tiukasti; monissa tapauksissa julkiset asiakirjat ovat aivan liian monen suljetun oven takana. Hallinnon avoimuuden lisääminen lisää kansalaisten joukkovoimaa. Vapaa tieto tarjoaa mahdollisuudet puuttua väärinkäytöksiin tai antaa palautetta suunnitelmista jo varhaisessa vaiheessa. Jokaisen poliitikon ja virkamiehen vastuulla on kuunnella kansalaisten mielipiteitä, olivat ne sitten minkälaisia tahansa.
