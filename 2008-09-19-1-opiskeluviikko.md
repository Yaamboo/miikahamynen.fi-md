---
title: "1. opiskeluviikko"
date: "2008-09-19"
datetime: "2008-09-19 06:54:48"
tags: "[vaihto]"
category: "[vaihto]"
link: "http://miikahamynen.fi/2008/09/19/1-opiskeluviikko/"
status: "publish"
coverImageId: "897"
---

Ensimmäinen _quadrimestre_, joksi lukukautta täällä kutsutaan (4 kuukautta nääs), käynnistyi maanantaina 15.9. Saatuani selvyyden siitä, mitä kursseja tulisin käymään, ja minä päivinä niitä tarjotaan (ja mitkä sopivat kalenteriin), alkoi mietintä siitä, alkaisiko minulla maanantaina mitään. Nettisivuilta lueskelin päivän tarkoituksesta, joka olisi tutustumispäivä uusille opiskelijoille, ja päättelin ettei minulla olisi siis luentoja. Tarkistettuani aikataulut, huomasin ettei minulla muutenkaan olisi maanantaina ollut luentoa, koska sille päivälle suunniteltua kurssia en saisi kevätlukukaudella sopimaan lukujärjestykseen (näillä näkymin). Nautin siis vapaapäivästä käymällä kaupassa ja hommaamassa Delhaizeen kanta-asiakaskortin.

Tiistai-aamuna suuntasin innokkaana kohti ensimmäistä luentoa: 9:00, Belgian historiaa akvaario-museon salissa. Sali oli helppo löytää, olimmehan edellisenä perjantaina olleet siellä katsomassa elokuvaa, mutta ongelmaksi muodostui paikallesaapumaton luennoitsija. Opiskelijakasauma poistui rakennuksesta n. 15 yli 9 sääntöjen mukaisesti (mikäli luennoitsija ei tule 15 minuutissa tunnin alusta paikalle, ei häntä tarvitse odottaa). Näin ollen pääsin jälleen odottelemaan seuraavaa luentoa, joka olisi nimeltään _Histoire des langues romanes et méthodes de la linguistique_ (Romaanisten kielten historiaa ja kielitieteen menetelmiä), kello 15:00 salissa A2 3/320. Ko. lyhenne ei tietenkään minulle mitään kertonut, mutta kurssikuvauksessa onneksi annettiin salille selkokielinen nimi (Maurice Wilmotte -sali), ja löysin sen A2-rakennuksen 3. kerroksesta (joka myös selkeytti kuvausta entisestään). Ennen ko. salin löytämistä ehdin toki kävellä A2-rakennuksen väärää porraskäytävää ylös, ja huomasin ettei sieltä päässyt toiseen päähän kerrosta (romaanisten kielten kirjasto oli välissä); palaaminen pohjakerroksen kautta oli siis pakollista päästäkseni oikeaan paikkaan... Massaluento itsessään oli aika tuttua puuhaa, ensimmäisen vuoden opiskelijoille suunnatulla kurssilla käytiin läpi osittain asioita, jotka olivat minulle jo tuttuja, mutta myös uusia juttuja tarttui muistiinpanoihin. [Luennoiva professori](http://fr.wikipedia.org/wiki/Jean-Marie_Klinkenberg) vaikutti mukavalta ja osasi tuoda asiat esille hyvin mielenkiintoisella tavalla.

Keskiviikkona saappaani suuntasivat kohti yliopiston päärakennusta kello 13 alkavalle _Civilisation anglaise_ \-tunnille (Englannin historiaa jne), ja yllätys yllätys, salin A2 1/320 (Godefroid Kurth) edessä opiskelijat pohdiskelivat, ettei tuntia olisikaan. Jälleen turha reissu siis. Palasin kolmisen tuntia myöhemmin filosofiankurssille (_Introduction à la logique et à l'argumentation_, eli johdantoa logiikkaan ja argumentointiin, kello 16 A1-rakennuksen salissa 1/360, eli Gothot-sali), ja en yllätys yllätys löytänyt taaskaan ko. salia mistään. Hetken aikaa pyörittyäni selvitin parin muun opiskelijan avustuksella olevani väärässä päässä rakennusta, ja jouduin taas kiertämään pohjakerroksen kautta toiseen porraskäytävään, josta sali löytyikin. Pohjatietoja logiikasta pääsimme testaamaan luennon loppupuolella, kun saimme leikkiä digitaalisilla ihmelaitteilla (ja nauttia Powerpointin kaatumisista) ja tunnistaa loogisten päättelyketjujen virheitä.

Torstaina päädyin jälleen Kurth-salin ovelle kello 13:30, tällä kertaa sosiologian johdantokurssia varten. Yllätyksekseni luennoitsija jopa oli paikalla, ja pääsimme tutustumaan sosiologian alkuaikoihin ja viisaisiin miehiin, jotka olivat tehneet päätelmiä yhteiskunnasta ja sen ominaisuuksista. Luennon päättyessä 15:30 minun olisi pitänyt olla 4 kerrosta ylempänä tutkimassa keskiajan ranskaa, mutta sali oli tyhjä kun kävelin sen ohi. Noh, eipä siinä mitään. Poistuessani rakennuksesta huomasin ilmoitustauluja, joissa oli listattuna eri professorien kurssien aikataulutuksia; en huomannut yhtään omaa kurssiani, mutta yleissääntö näytti olevan, että kurssit alkavat pääasiassa ensi viikolla vanhoille opiskelijoille... Eli, ensi viikolla paremmalla onnella. Palasin kämpälle ja kävin Delhaizessa (kuitin alareunassa lukee _À bientôt, mr. Haminen_, onhan ne Y ja I niin samannäköisiä...) täydentämässä ruokavarastot.

Perjantai on myös vapaapäivä näillä näkymin koko syksyn. Vielä lopuksi, kolmesta luennoitsijasta jotka tällä viikolla olivat paikalla, kaksi on poissa ensi viikolla.

Että se siitä ranskalaisen kaaoksen poissaolosta ;)
