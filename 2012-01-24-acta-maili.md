---
title: "Sähköpostiviestini MEPeille ACTA-sopimukseen liittyen"
date: "2012-01-24"
datetime: "2012-01-24 09:15:43"
tags: "[acta, aktivismi]"
category: "[aktivismi]"
link: "http://miikahamynen.fi/2012/01/24/acta-maili/"
status: "publish"
coverImageId: ""
---

_Lähetin tämän alun perin [Facebookiin](https://www.facebook.com/notes/miika-hämynen/sähköpostiviestini-mepeille-acta-sopimukseen-liittyen/10150599287487559), josta löytyvät myös MEPien vastaukset._

Hei!

Olen kuullut, että ACTA-sopimus on tulossa pikkuhiljaa uudestaan parlamentin käsittelyyn. Olen pettynyt siihen, että sopimusta on valmisteltu salassa lähinnä suurten mediayritysten talutusnuorassa, ja ne tiedot, jota siitä on julkisuuteen tippunut, ovat olleet sen verran pelottavia, etten voi olla reagoimatta.

Sopimuksen tausta-ajatus on hyvä, verkkopiratismin kitkeminen. Valitettavasti vaan keinot, joilla tähän ryhdyttäisiin, rikkovat räikeästi perusoikeuksia, kuten yksityisyyden suojaa ja sananvapautta. Sopimus poistaisi teleoperaattorien vastuuvapauden ja velvoittaisi ne valvomaan asiakkaidensa verkkoliikennettä - asia, jonka EU-tuomioistuin kielsi marraskuussa perusoikeuksiin vedoten (tapaus SABAM vs. Scarlet)!

ACTA toisi myös Yhdysvalloissa jo käytössä olevan tavan tarkastaa ihmisten yksityisiä viestintävälineitä kuten puhelimia ja kannettavia tietokoneita raja-asemilla - ilman mitään syytä. Sopimuksen pelätään vaikuttavan myös lääkepatentteihin, suosien myös tässä isoja yrityksiä.

Myös Kiinan verkkosensuuri laitettiin alun perin pystyyn piratismin kitkemiseksi - ja huomaattehan, miten sen kanssa on käynyt. En halua EU:sta valtioliittoa, jossa pitää varoa sanomisiaan. En halua, että suuryritykset voivat tekosyyn varjolla kävellä ihmisoikeuksien ylitse.

Toivon, että äänestätte ACTAa vastaan, kun se tulee käsittelyynne.
