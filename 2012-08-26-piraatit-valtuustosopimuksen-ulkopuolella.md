---
title: "Piraatit valtuustosopimuksen ulkopuolella"
date: "2012-08-26"
datetime: "2012-08-26 05:36:40"
tags: ["avoin-hallinto,mielipidekirjoitukset", ]
category: ["avoin-hallinto,mielipidekirjoitukset", ]
link: "http://miikahamynen.fi/2012/08/26/piraatit-valtuustosopimuksen-ulkopuolella/"
status: "publish"
coverImageId: ""
---

_Mielipidekirjoitus_

Jyväskylän kaupunginvaltuuston ryhmät ovat sopimassa keskenään seuraavan valtuustokauden säästötoimenpiteistä (Keskisuomalainen 18.8. ja 24.8.), jättäen valtuuston ulkopuoliset ryhmät kuten Piraattipuolueen neuvottelujen ulkopuolelle. Sopimus on tarkoitus saada valmiiksi ennen vaaleja, joiden jälkeen "uudet valtuustoryhmät päivittäisivät sen". Kuinka paljon sopimus jättää todellisuudessa liikkumavaraa ja vaikutusmahdollisuuksia niille, jotka eivät ole sen sisältöön päässeet vaikuttamaan?

Olemme varmasti kaikki samoilla linjoilla: säästöjä on löydyttävä ja velkaantuminen saatava kuriin. Vaadimme kuitenkin, että säästöjen ja investointien pitkäaikaisvaikutus selvitetään ennen niiden toteutusta. Emme ole valmiita karsimaan niistä toiminnoista, jotka johtaisivat tulevaisuudessa entistä huonompaan tilanteeseen, kuten koulutuksesta ja mielenterveyspalveluista. Investoinnit matalan kynnyksen liikunta-, kulttuuri- ja harrastepalveluihin maksavat itsensä takaisin terveysmenojen vähentymisessä. Informaatioteknologiassa, esimerkiksi kunnallisen terveydenhoidon ajanvarauksessa, onnistuneet ja asiallisesti toteutetut investoinnit tuovat säästöjä jo lyhyelläkin aikavälillä.

Vaadimme avoimuutta valtuustosopimusneuvotteluihin. Sopimusteksti tulisi olla kaikkien, sekä kaupunkilaisten että vielä valtuuston ulkopuolella toimivien ryhmien, nähtävänä ja kommentoitavana. Vain siten äänestäjä voi tietää, miten valtuustoryhmät ovat sitoutuneet toimimaan vaalien jälkeen.

Piraattipuolueen kunnallisvaaliehdokkaat Arto Lampila, kulttuurituottaja, Piraattipuolueen puoluesihteeri Jyri Hämäläinen, LuK, Keski-Suomen Piraattien puheenjohtaja Miika Hämynen, HuK Tuomo Kalliokoski, FM
