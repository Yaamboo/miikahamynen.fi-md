---
title: "Telttakeskusteluja osa 2: \"Mikä on piraattien perustulomalli?\""
date: "2016-08-26"
datetime: "2016-08-26 10:33:31"
tags: ["kampanjointi", "perustulo", "perustulo-2", "sosiaaliturva", "telttakeskusteluja", ]
category: ["kampanjointi", "perustulo", ]
link: "http://miikahamynen.fi/2016/08/26/telttakeskusteluja-osa-2-mika-on-piraattien-perustulomalli/"
status: "publish"
coverImageId: "866"
---

_Tässä kirjoitussarjassa pohdin laajemmin keskusteluja, joita pääsen käymään kadulla piraattiteltalla (tai vaikka ilmankin sitä). Löydät halutessasi [kaikki kirjoitukset telttakeskusteluja-avainsanan alta](/tag/telttakeskusteluja/)._

Tätä kirjoittaessa sitten varmistui, että kovasti uhotusta [perustulokokeilusta on tulossa tynkä](http://yle.fi/uutiset/perustulokokeilu_hahmottuu__2000_valitun_on_pakko_osallistua/9120832). Sen sijaan, että kokeilussa olisi mukana eri yhteiskunnallisissa lokeroissa olevia ihmisiä (hoitovapaalla olijat, opiskelijat, sairaat, eläkeläiset, työssäkäyvät, yrittäjät, näiden kaikkien vaihtoehtojen välillä pomppijat), siihen otetaan mukaan vain 2000 marraskuussa 2016 Kelan työttömyysetuuksilla olevaa 25–58-vuotiasta työtöntä.

Rajaamalla pois osa väkijoukosta on vaikeaa saada todellista dataa muusta kuin siitä, tekevätkö ihmiset innokkaammin työtä jos saavat rahansa vastikkeetta ja ilman TE-palvelujen pompotusta. [Lakiesitys](http://stm.fi/documents/1271139/3102139/HE+Perustulo+SU.pdf/4b247202-265a-4e04-8aaf-2c8d1e512859) ansaitsisi laajemmankin perkaamisen jossain toisessa blogauksessa.

[Kelan tutkimusblogista](http://blogi.kansanelakelaitos.fi/arkisto/3271) bongasin tämän lauseen:

> Kokeilubudjetin pienuus puolestaan asetti rajoitteet otoskoolle.

Tästä vedin ainakin itse johtopäätöksen, ettei kokeilusta todellisuudessa haluttukaan tämän kattavampaa. On vaikeaa kokeilla laajasti rajallisella budjetilla.

* * *

Anyways, tulin puhumaan piraattien suhteesta perustuloon ja siitä, miten sitä sivutaan telttakeskusteluissa:

> Onko piraateilla omaa perustulomallia?

**Piraateilla ei ole omaa, konkreettista mallia**, koska meillä ei ole sellaisen suunnitteluun resursseja. Itse viittaan usein [vihreiden ehdotukseen](https://www.vihreat.fi/asiat/vihrea-politiikka/teemat/koyhyys/perustulo), koska se oli pitkään laajimmin mietitty ja parhaiten perusteltu malli. Nythän meillä on myös [perustulokokeilun esiselvitys](http://tietokayttoon.fi/julkaisu?pubid=10601), jossa on pohdittu useampaa eri vaihtoehtoa perustulon suuruudeksi.

Puolueohjelmassamme kerrotaan muutamia lähtökohtia, joiden pohjalta piraattien perustulo syntyisi:

- Perustulon tulee olla _vastikkeeton_. Tätä ei pitäisi joutua edes perustelemaan, mutta julkisessa keskustelussa on esitetty myös osallistavaan sosiaaliturvaan liittyviä, vastikkeellisia perustulomalleja (joka on [itseristiriitainen](https://fi.wikipedia.org/wiki/Oksymoron) termi). Vain täysin vastikkeettomalla mallilla voidaan...
- _purkaa byrokratiaa_. Kun päästään eroon monimutkaisista sosiaalietuuksien välisistä ristiriitatilanteista ja palkkatulojen yhteensovituksista, kaikilla on mukavampaa.
- "Perustulon _rahamäärä_ tulee määräytymään sen mukaan, millainen taso osoittautuu riittäväksi sitä nostavien toimeentulolle ja parhaiten edistää työmarkkinoiden toimivuutta. - - \[L\]ähtökohtana \[on\] nykyinen perustoimeentuloturvan taso. Lapsilisät tulee säilyttää erillisinä."

On myös pohdittava, maksetaanko perustulo ns. negatiivisen tuloveron avulla vai puhtaana käteen. Maksamisen avuksi on väläytelty [reaaliaikaista tulorekisteriä](http://vm.fi/artikkeli/-/asset_publisher/kansallinen-tulorekisteri-otetaan-kayttoon-vuonna-2019), mihin sisältyy omia tietosuojahaasteitaan.

Perustulon tasoon vaikuttaa myös se, **sisällytetäänkö perustuloon asumistuen osuus** vai pidetäänkö asumisen tukijärjestelmä nykyisellään. Puolueohjelmassa todetaan ainoastaan, että haluamme yhdistää opintotuen asumislisän ja eläkkeensaajan asumistuen yleisen asumistuen alle jo ennen perustulon käyttöönottoa.

Jos perustulosta halutaan mahdollisimman yksinkertainen, pitäisi asumista tukea kiinteällä summalla. Se luultavasti ajaisi ihmisiä vaikeuksiin alueilla, jossa vuokrat ovat suuret. Asumisen tukiin [käytetään valtavasti rahaa,](http://www.hs.fi/kotimaa/a1471663104741?jako=dc0fc679c227654a396e65185672465b) joka valuu käytännössä suoraan vuokranantajien taskuihin. Tukijärjestelmä vaatisi siis isoa remonttia. Toisaalta asumistukien pienentäminen saattaisi laskea vuokria. Kertarysäyksellä tukien poistaminen olisi joka tapauksessa käytännössä mahdotonta.

Sinällään ratkaisut asumisen halventamiseen ovat kuntien käsissä: ne kun voivat kaavoittaa ja rakentaa/rakennuttaa lisää asuntoja alueille, joissa kysyntä on suurta.

Mistä rahat perustuloon? Käytännössä perustulon käyttöönotto nostaa väistämättä jonkin verran palkkatulon verotusta (ks. alla [eduskunnan tietopalvelun aikanaan vihreille laskema esimerkki](https://www.vihreat.fi/files/liitto/perustulomallin_analyysi%20%282%29_0.pdf#page=6) \[s. 5\]).

![Veroasteet eduskunnan tietopalvelun vihreille laskemana](/uploads/2016/08/Kuvakaappaus-2016-08-26-115202.png)

Laajasti käytössä olevaa perustuloa rahoitettaisiin ainakin siirtymävaiheessa mm. työttömyysvakuutus-, sairausvakuutus- ja eläkerahastojen kautta. Vaikka veroaste nousisi, kyseiset vakuutusmaksut saattaisivat ainakin oman logiikkani mukaan kutistua, koska perustulon verran rahaa siirtyisi "toiselle momentille" maksettavaksi.

Lainaan vielä perustulokokeilun esiselvitystä (s.204) perustulon määrästä:

> Keskeinen ja kenties kaikkein eniten poliittisia intohimoja herättävä kysymys on, miten tulonjako muuttuu, kuka voittaa ja kuka häviää. Laskelmien mukaan 550 euron perustulo ei merkittävästi muuttaisi tulonjakoa. Korkeammalla perustulon tasolla on luonnollisestikin tuloja tasaava vaikutuksensa. Yhtäältä korkeampi veroton perustulo lisää pienituloisten ostovoimaa ja yhtäältä korkeampi marginaaliveroaste pienentää ylimpien tuloluokkien käytettävissä olevia tuloja.

Toivon sydämeni pohjalta, että perustulokokeilu onnistuu! Se on ainut tapa, millä saamme sen myöhemmin laajemminkin käyttöön ja yksinkertaistamaan sosiaaliturvajärjestelmäämme.
