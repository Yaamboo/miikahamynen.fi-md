---
title: "Telttakeskusteluja osa 3: Piraattien energiapolitiikkaa"
date: "2016-09-26"
datetime: "2016-09-26 18:48:29"
tags: ["energiantuotanto", "teemat", "telttakeskusteluja", "ydinvoima", "ymparisto", ]
category: ["teemat", ]
link: "http://miikahamynen.fi/2016/09/26/telttakeskusteluja-osa-3-piraattien-energiapolitiikkaa/"
status: "publish"
coverImageId: "880"
---

_Tässä kirjoitussarjassa pohdin laajemmin keskusteluja, joita pääsen käymään kadulla piraattiteltalla (tai vaikka ilmankin sitä). Löydät halutessasi [kaikki kirjoitukset telttakeskusteluja-avainsanan alta](http://miikahamynen.fi/tag/telttakeskusteluja/)._

Vietimme viime lauantaina iltaa Tourujoen yössä basaarialueella telttaillen. Illan aikana kävimme monta keskustelua eri aiheista, ja yksi melko usein toistuva kysymys tsemppasi minua jatkamaan telttakeskustelusarjaani.

> Mikä on piraattien kanta ydinvoimaan?

Täytyy alkuun myöntää, että **puolueohjelmassamme ei oteta kantaa energiantuotantoon.** Tämä ei toki tarkoita, etteivätkö ydinenergia sekä uusiutuvat ja fossiiliset polttoaineet toki puhuttaisi puolueessa. Itsekin [olen näistä aiheista ainakin kerran kirjoittanut](http://miikahamynen.fi/2016/04/26/ei-ole-taydellista-tapaa-tuottaa-energiaa/).

Suuremmassa mittakaavassa puolueaktiivien mielipiteisiin pääseekin hyvin käsiksi avoimen vaalikonedatan avulla.

[Helsingin Sanomien vaalikonevastausten](http://www.hs.fi/politiikka/a1305929269692) perusteella jopa kolme neljäsosaa puolueen ehdokkaista kannatti ydinvoiman lisärakentamista eduskuntavaaleissa 2015. Vain kokoomuslaiset vastaajat olivat innokkaammin pystyttämässä voimaloita.

[![hs-ydinvoima](http://miikahamynen.fi/wp-content/uploads/2016/09/hs-ydinvoima.png)](http://miikahamynen.fi/wp-content/uploads/2016/09/hs-ydinvoima.png)

Lähes samassa suhteessa ehdokkaamme halusivat luopua kivihiilen, turpeen ja maakaasun käytöstä.[![hs-kivihiili-ym](http://miikahamynen.fi/wp-content/uploads/2016/09/hs-kivihiili-ym.png)](http://miikahamynen.fi/wp-content/uploads/2016/09/hs-kivihiili-ym.png)

Näiden kahden kysymyksen vastausten perusteella piraatit eroavatkin selkeästi vihreistä, jota useat pitävät verrokkipuolueenamme.

Mistä siis **näin vankka luottamus ydinvoimaan**?

Piraattien toiveena on ollut jo pitkään, että poliittinen päätöksenteko perustuisi entistä enemmän tutkitulle tiedolle.

Puolueen aktiiveissa on paljon korkeasti koulutettuja ihmisiä, monet luonnontieteiden alalta. Helsingin kärkiehdokkaamme Petrus Pennanen ydinfyysikkona on luonnollisesti [puhunut ydinvoiman puolesta](http://petruspennanen.puheenvuoro.uusisuomi.fi/183708-puhutaan-ydinvoimasta) - ja etenkin [toriumia polttoaineenaan käyttäviin voimaloihin](http://petruspennanen.puheenvuoro.uusisuomi.fi/187715-puhdasta-energiaa-koko-maailmalle) rakentuvasta tulevaisuudesta. Itsehän humanistina joudun lähinnä perehtymään eri argumentteihin ja arvioimaan niiden paikkaansapitävyyttä.

Kukaan tuskin kieltää, että ydinvoima on ehdottomasti tehokkain tapa tuottaa suuria määriä energiaa. Olen ymmärtänyt, että suurimmat todelliset terveysvaarat nykyisin käytössä olevan fissiovoiman osalta liittyvät hiukkaspäästöihin uraanipolttoaineen louhinnan yhteydessä. Kuitenkin [Jyväskylässäkin silloin tällöin käytössä olevan kivihiilen](http://yle.fi/uutiset/3-6348587) on kuitenkin arvioitu olevan jopa satakertaisesti tappavampaa.

Iso pelko liittyy ydinjätteen loppusijoitukseen. Suomessahan ongelmaa on [pragmaattisesti ratkaistu työntämällä jätteet maan poveen](http://www.stuk.fi/aiheet/ydinjatteet/kaytetyn-polttoaineen-loppusijoitus-suomessa). Tämä lienee pitkäjänteisesti ainut toteuttamiskelpoinen ratkaisu, ellei sitten keksitä hyvää keinoa käytetyn polttoaineen uusiokäyttöön. Uraanikäyttöisistä toriumpolttoisiin voimaloihin siirtyminen ratkaisisi joitain loppusijoitukseen liittyviä pelkoja: toriumvoimala [käyttää polttoaineensa tehokkaammin](http://www.world-nuclear.org/information-library/current-and-future-generation/thorium.aspx), ja jäljelle jäävän aineen puoliintumisaika on murto-osa uraanin jätöksistä.

Ydinvoiman rakentamisessa on kummallisia byrokraattisia kiemuroita. Yleensähän kunnat voivat melko pitkälti päättää uusista sähkövoimaloista alueellaan. Jokainen ydinvoimalaitos ja -reaktori täytyy kuitenkin käydä hyväksymässä aina eduskunnassa asti. Voimalaitoksen pystyttäminen pitää sisällään [melko byrokraattisen ja moniosaisen lupaprosessin](http://www.stuk.fi/stuk-valvoo/ydinturvallisuus/stuk-osallistuu-ydinlaitosten-luvitukseen). Se ei ole pelkästään huono asia: mitä tarkemmin voimalaitoksen suunnitelmat käydään läpi, sitä turvallisempia voimaloita rakennetaan. Kääntöpuolena on taas se, että jokainen ydinvoimala on yksilö, eikä reaktoreita voi tyyppihyväksyttää.

Tyyppihyväksynnän puuttuminen johtaa siihen, että lupaa vastaan kannattaa rakentaa mahdollisimman tehokas voimala. Tämä ei ole voinut olla vaikuttamatta Olkiluoto 3:n suunnitteluun ja rakentamisessa vastaan tulleisiin ongelmiin. Erilaisista [minivoimaloista](https://en.wikipedia.org/wiki/Small_modular_reactor) ei kannata edes uneksia.

Todennäköisesti suurin syy ydinvoiman kannatukseen löytynee HS:n tietoaineiston parista viimeisestä kysymyksestä. Suurinta osaa puolueen ehdokkaista yhdisti selvästi huoli ympäristöstämme. Uskallan epäillä, että monet järkeilevät asian samoin kuin minä: suuria määriä energiaa täytyy tuottaa puhtaammin kuin ennen; kaikkea energiantuotantoa ei voida ratkaista pelkästään uusiutuvilla lähteillä; korvataan siis saastuttavampia ja vaarallisempia energiamuotoja (hiili, öljy, turve) ydinvoimalla.

[![hs-talouskasvu-vai-ymparisto](http://miikahamynen.fi/wp-content/uploads/2016/09/hs-talouskasvu-vai-ymparisto.png)](http://miikahamynen.fi/wp-content/uploads/2016/09/hs-talouskasvu-vai-ymparisto.png)

[![hs-ympariston-huomiointi](http://miikahamynen.fi/wp-content/uploads/2016/09/hs-ympariston-huomiointi.png)](http://miikahamynen.fi/wp-content/uploads/2016/09/hs-ympariston-huomiointi.png)

Ydinvoima nähdään puolueen sisällä selvästi **yhtenä ratkaisuna työssä ilmastonmuutosta vastaan**. Olisiko aika siis kypsä energiapolitiikan periaatteiden kirjaamiselle myös puolueohjelmaan? Toriumvoima käyttöön, fossiiliset alas pikavauhtia? Miten huomioimme uusiutuvat energianlähteet? Vaaditaanko pidemmällä aikavälillä siirtymistä fuusiovoimaan? Vaaditaanko myös muita radikaaleja toimia ilmastonmuutoksen ehkäisyyn? Näiden asioiden muotoilu vaatii vielä työtä puolueen sisällä.

_Vaalikonedatan visualisaatio on omaani, datalähde [CC-BY-NC-SA Helsingin Sanomat](http://www.hs.fi/politiikka/a1305929269692) (hämmentävästi kysymysten otsikot eivät sisälly datasettiin)._

_En ole varma, ovatko graafien värisävyt tarpeeksi esteettömät värisokeiden käyttöön, mutta palkit ovat ylhäältä alas samassa järjestyksessä kuin selitteissä._
